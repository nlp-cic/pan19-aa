ragazzo senza volto sul corpo di Gennaro, alle lenzuola stropicciate contro cui deve averlo spinto e alla voce indifferente deve aver avuto quando gli chiedeva di rivestirsi e di uscire da casa sua, e gli bruciano gli occhi ad immaginare la confusione che deve aver sentito Gennaro in quel momento, alla studiata maschera di indifferenza e tranquillità che deve aver indossato mentre si infilava la maglietta e cercava di ignorare l’erezione che gli premeva tra le gambe, al modo in cui il cuore deve avergli battuto nelle orecchie mentre si dirigeva in stazione sentendosi sporco e sbagliato per una cosa che era completamente fuori dal suo controllo.
Non è mai stato tanto vicino a vomitarsi anche il cuore, e l’idea di non averlo potuto proteggere da una cosa tanto umana e tanto misera lo fa sentire come la persona più inutile della Terra.

“Ti giuro, è meglio se non mi dici mai di chi si tratta perché potrei veramente ammazzarlo con le mie mani. E non sto scherzando.”

“Alè.”

“Alè un cazzo.”

Gennaro lo sbircia allargando le dita, cercando di mettere insieme il suo solito sguardo da AlessioIodiceperfavorelavuoismetteredidirecazzate, ma non gli riesce granché bene, principalmente perché non riesce a guardarlo negli occhi per più di una manciata di secondi. Alessio sposta le sue mani, costringendolo a scoprirsi il volto, e lo afferra per il mento. Si sforza di essere leggermente più delicato, a quel punto, perché va bene discendere dall’uomo primitivo e va bene sentirsi possedere dagli istinti più bassi ma a tutto c’è un limite, eppure non crede gli riesca granché bene.

“Mi dispiace. Ti meritavi così di meglio che ‘meglio’ non rende neanche un’idea di come sarebbe dovuta andare la tua prima volta. Questo schifoso non ha la minima idea di cosa si è perso, ok? Non gli devi dedicare un pensiero di più.”

“Alè, guarda che non sono una ragazzina in un romanzo rosa, eh? Lo so che non doveva andare così e che sono stato sfigato. Solo che tutta la situazione fa schifo. Non pretendevo chissà cosa. Però cazzo, ecco, qualcuno che mi voglia lo vorrei. Anche solo un pochino.” Sbatte le palpebre un paio di volte, velocemente, e arriccia il naso in un’espressione buffa, di chi prova a dissimulare ma non ci riesce completamente. Alessio pensa sinceramente di non aver mai desiderato tanto baciarlo. “Vabbuò, qui sto diventando penoso proprio, ora possiamo chiudere tutto questo argomento e dimenticarci per sempre che questa conversazione sia accaduta? Sì? Sì.”

Gennaro gli afferra un polso e cerca di allontanare la mano con cui gli stringe il viso, ma finisce semplicemente per rimanere appeso al suo avambraccio. Si guardano in faccia, e ad Alessio verrebbe da ridere, di quel riso isterico che ogni tanto ti risale lungo la gola quando la vita ti pone davanti delle situazioni talmente assurde da non sembrare neanche vere, se non fosse che per la giornata ha già consumato il bonus di reazioni scomposte e fuori luogo che aveva a disposizione e quindi non si può permettere neanche di avere il giusto esaurimento nervoso sulla tragicomicità del tutto.

Ti voglio io, cazzo. Ti voglio così tanto che l’idea di qualcuno che ti tocca mi manda il sangue al cervello e mi fa comportare come il peggior coglione di sempre. Ti voglio così tanto che sapere che qualcuno ti ha trattato come fossi uno straccio mi stomaca e mi riempie di una rabbia che non ho mai provato. Ti voglio così tanto che l’unico motivo per cui non ti bacio qui e subito è perché non vorrei mai farti male con una cosa che si suppone debba farti stare solo bene.

“Ti voglio io,” lo dice proprio ad alta voce, alla fine, in un filo di fiato che gli esce a mala pena di bocca ma che si sforza di trovare comunque, perché a costo di umiliarsi e di rendere le cose difficili per entrambi, è importante dirlo, a quel punto.
Perché Gennaro si è andato a cercare chissà che razza di testa di cazzo squilibrata su Facebook pur di sentirsi desiderato da qualcuno, come se fosse necessario muoversi per chilometri prima di trovarlo, ma Alessio è proprio lì e lo desidera come probabilmente non ha mai desiderato niente in vita sua, ed è giusto che lo sappia, che si senta desiderato come la cosa assolutamente più incredibile del mondo, perché ai suoi occhi è esattamente questo e niente di meno.
Perché Gennaro non lo sa quante volte il cervello di Alessio si inceppi su particolari da niente, come la curva piena delle sue labbra quando scrive o la linea elegante del suo collo quando ride e piega leggermente la testa all’indietro o il modo in cui i vestiti gli vanno più larghi ultimamente, i fianchi stretti che ogni tanto spuntano da sotto la maglietta e lo distraggono più di un concerto metal a due centimetri dalla faccia, e magari non è quello che vorrebbe, magari non è perfetto, però è tremendamente vero e la sola idea che possa pensare il contrario, la sola idea che possa pensare che Alessio lo schifi è così assurda e ridicola che gli fa venire il magone.
Perché Gennaro può anche non ricambiarlo mai, ma ha diritto di sapere dopo il candore e la fiducia con cui si è messo nelle sue mani, e anche se Alessio con le parole non è