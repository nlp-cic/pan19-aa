i bei riccioli e li scostava dal volto dello sposo addormentato.

"In te sta per me la morte..." disse, sfiorando con le sue labbra quelle di Admeto "...attendimi, mio dolce Admeto! Thanatos non tarderà, presto saremo di nuovo insieme, nel luogo che ci vedrà uniti per sempre." E ancora sfiorava con le belle labbra sottili le gote sbiancate dell'amato sposo.

"Sacro è per me il tuo amore..." disse, sfiorando con le sue dolci labbra umide di lacrime quelle di Admeto, fredde e insensibili "...nel nostro amore abbiamo vissuto, ed è stata una così bella vita mio dolce Admeto, una così bella vita al tuo fianco, mio amato sposo." E sempre sfiorava con le sue, le mani grandi e forti, senza calore, di Admeto.

"Ho avuto fiducia in te e nel tuo amore, così ora ne avrò nei nostri figli ed in Atena che veglierà su di loro" disse, sfiorando ancora con un bacio le labbra dell'amato sposo. "Tu però attendimi, mio dolce Admeto. Non tarderò ad arrivare da te, Thanatos benevolo verrà molto presto. Attendimi, mio amato Admeto" continuava a ripetere sfiorando con le sue labbra l'amato volto. Non poteva, la giovane Alcesti, offrire libagioni agli dèi, non poteva donare allo sposo l'obolo per il severo traghettatore, non poteva la giovane donna cospargere di oli ed essenze quel corpo ancora così prestante e perfetto. Ma il suo cuore in silenzio pregava un altro dio affinché pietoso vegliasse sull'anima pura di Admeto, concedendogli di attraversare il fiume che conduce nell'Ade.

Sofia rimasta poco distante aveva udito le parole strazianti che Alcesti aveva pronunciato augurandosi, così parve alla levatrice, di ricongiungersi presto con il povero Admeto. La donna rimase per un attimo stranita, poi pensò che fossero solo parole dettate dall'immenso dolore che la piccola Alcesti stava provando. A fatica Sofia riuscì a convincere la donna a staccarsi dallo sposo.

"Aiolos ha bisogno di te in questo momento" le disse più volte per indurla ad andare, e alla fine Alcesti si rassegnò a lasciare lì l'amato Admeto. Per fare ritorno a casa.

Aiolos.

 

 

Le esequie del giovane Admeto videro tutto il villaggio unito nel dare conforto alla vedova ed al figlioletto, straziati dal dolore. Il cielo era ritornato sereno, da quel terribile giorno non più vento né pioggia caddero sul mare. La vita era ripresa, lentamente era tornato tutto come prima. Anche Ioannis era tornato in mare con gli altri, sebbene il vuoto al suo fianco fosse difficile da sopportare. Non mancava mai, il nerboruto e gigantesco Ioannis di andare a trovare il piccolo Aiolos, ogni sera dopo che aveva terminato con il suo lavoro era sempre a casa di Alcesti. Così come la moglie Sofia, sempre più preoccupata per lo stato in cui versava la giovane. Alcesti si era ripromessa, aveva promesso all'amato sposo, che avrebbe resistito fino alla fine, fino a che l'altro fanciullo non fosse venuto al mondo. Ma per quanto cercasse di non lasciarsi andare al dolore, le sue membra delicate non le rispondevano con lo stesso vigore dell'animo. Per questo Sofia non dovette pregarla di stare a riposo, ma la stessa Alcesti non riusciva a levarsi dal letto se non per pochi minuti al giorno. Il piccolo Aiolos faceva di tutto per alleviare la sofferenza della madre, nascondendole la sua come meglio poteva. Le era sempre accanto, non la lasciava mai sola, le leggeva quei libri che il padre aveva letto a lui e la donna lo ascoltava in silenzio rivolgendogli ogni tanto flebili sorrisi. Ma sinceri. Che Aiolos riceveva con gioia, sperando fortemente che fossero segnali di buon auspicio per la sua ripresa.
Il piccolo pensava che con la nascita del fratellino la giovane madre avrebbe ritrovato la forza per vivere, anche senza l'amato Admeto. Sofia visitava la giovane anche più volte al giorno, il parto era ormai prossimo, solo questioni di ore, e l'esperta levatrice temeva che la debolezza nel fisico e nell'animo della madre potesse causare problemi durante il travaglio.

Anche quella sera Sofia era andata ad accertarsi delle condizioni di Alcesti, e con lei come sempre il buon vecchio Ioannis. Mentre la levatrice visitava la donna, Aiolos e Ioannis se ne stavano in cucina, in silenzio. Il piccolo era alla finestra, le braccia conserte sopra al davanzale e lo sguardo rivolto agli astri che costellavano il manto blu del cielo. Ioannis seduto al tavolo, i gomiti appoggiati sul legno e le mani a sostenere il viso. Fissava il libro che era rimasto lì dalla notte in cui l'amico Admeto ve l'aveva poggiato. D'un tratto Ioannis ricordò di come il giovane fosse entusiasta della passione e della curiosità che il figlio dimostrava per quelle letture che insieme facevano. L'Odissea ancora lì sul tavolo era il libro preferito di Aiolos e Admeto non faceva altro che raccontare al caro vecchio amico quanto il figlio amasse sentire quelle storie mitiche alla sera, prima di addormentarsi. Non riuscì a trattenere l'emozione, il gigante Ioannis, che cercò di soffocare il pianto per non intristire il piccolo.
Aiolos però l'aveva sentito.
“Zio, non piangere” disse, gli occhi ancora puntati al celo stellato, per poi lasciare quella muta