«Fa-ci-le» sillabò l'altro. Aveva una voce sorprendentemente profonda, e le labbra erano piene e rosee per il freddo. Piegò la testa di lato, come per assaporare la nuova parola acquisita.

Era buffo, in un certo senso. Arthur non credeva che avrebbe mai potuto vedere qualcosa di buffo durante una campagna militare.

«Perché mi hai salvato?» mormorò dopo lunghi momenti di silenzio, quando la spossatezza lo stava vincendo.

«Perché no?» sentì dire in un incerto e pesante accento del nord.

 

 

Il suo sonno fu popolato da incubi, macchie violacee che si spandevano davanti ai suoi occhi e laceravano la carne trascinandolo nel buio. Ogni tanto, però, veniva risvegliato da una sensazione fugace: l'ombra di un tocco sulla fronte. Una linea tracciata lentamente lungo il suo naso, poi veloce sulle labbra. Sospirava, ricordandosi che poteva respirare, durante quei momenti.

Quando i denti ripresero a battere, qualcosa si aggrappò tutto intorno a lui, spalla e fianco e gamba avvolte al sicuro, qualcosa di sottile e pressante e caldo.

Fu una lunga notte.

 

 

«Come...?» motteggiò il ragazzo quando Arthur si risvegliò. Fu la prima cosa che fece; non aspettò nemmeno che Arthur fosse del tutto cosciente. Sparò quella parola e iniziò a muovere in aria le mani in ampi gesti, per farsi capire.

«... Come?» fece Arthur.

Il ragazzo parve illuminarsi, il viso che si accendeva e le sopracciglia che quasi sparivano sotto ai capelli indomabili. Si sedette sulle ginocchia e fece qualche passo, tutto serio, muovendo le braccia avanti e indietro. Stava mimando l'atto del camminare?

«Come... ho camminato?» tentò Arthur.

Il ragazzo tracciò con il braccio, molto lentamente, una lunga traiettoria e terminò puntandosi l'indice contro il petto, allusivo.

«Oh. Come ho fatto ad arrivare fino a qui.»

L'altro annuì con veemenza, strappando ad Arthur un sorriso stanco.

«Avevo ricevuto da mio padre il compito di pattugliare le zone intorno al campo di fortuna che abbiamo allestito» iniziò a raccontare il principe. Il ragazzo non avrebbe capito ciò che stava dicendo, ma si era seduto di nuovo e lo stava guardando con espressione rapita, le mani strette sulle ginocchia; era chiaro che il capirsi del tutto, a quel punto, non interessasse a nessuno dei due.

«Sapevamo che il tempo sarebbe peggiorato, ma non potevamo evitare un giro di ricognizione» proseguì Arthur. «Non eravamo sicuri di aver sgominato del tutto quel gruppo di druidi...» L'occhio gli cadde sui tatuaggi scuri sulle braccia del ragazzo, gorghi che si attorcigliavano intorno alla pelle in simboli druidici.

La lingua si fece di cera nella sua bocca. «... Cercavamo dei sicari. È molto probabile che se ne trovino, proprio poco dopo il termine di uno scontro.» Le sue parole si infrangevano sulle rocce e l'eco tornava da lui: non avrebbe mai creduto di poter sentire la propria voce suonare così desolata.

«Alla fine, però, ci hanno trovato per primi i lupi delle montagne.»

«Lu-pi?» Il ragazzo si riscosse. Portò un palmo a coppa vicino alla bocca e urlò: «Auuuuuuuu!»

Arthur sbuffò una risata debole. «Sì, esatto.»

Il ragazzo diresse le mani sul fianco sinistro, strizzando la pelliccia e usando le dita come artigli. «Auuu...» E mordette l'aria, digrignando i denti.

«Sì... è un morso. Mi hanno morso.»

Una fitta di dolore e rammarico passò sul volto del ragazzo, così improvvisa e sincera che lo sterno di Arthur si contrasse spiacevolmente. Il giovane si allungò ancora, carezzando in un gesto confortante i capelli di Arthur. Lui si irrigidì, spostandosi di qualche centimetro, e scansò le sue dita.

«Come mi hai curato?» chiese. «Una ferita del genere, per quanto superficiale sia stata, per mia fortuna... non guarisce così in fretta.»

Lo sguardo del ragazzo si indurì. Nella semioscurità della grotta, i suoi occhi erano grandi e neri come due scarabei, il viso teso e appena illuminato dal riverbero del fuoco.

«Sarei anche morto assiderato. In condizioni normali, dovrei ancora portare sul mio corpo i segni di una cosa del genere. Come mi hai curato così in fretta? E come puoi sopravvivere qui, in mezzo al nulla e al gelo?» Conosceva la risposta, ma aveva bisogno di sentirselo dire... di vedere con i suoi occhi.

Il ragazzo allora borbottò tra sé, scuotendo il capo con uno sbuffo. Gli uscì dalle labbra una serie di suoni veloci e... sorprendentemente simili a insulti, a giudicare da come lo guardava di sottecchi, grattandosi il naso.

Le sue spalle si sollevarono e poi si abbassarono lentamente. Alla fine, quasi rassegnato, tese il palmo verso Arthur. «Þu fornimest adl fram guman» disse, e una nuvoletta di fumo si sollevò dalle sue dita, vorticando.

Arthur lasciò ricadere la testa sul pavimento della grotta. Un druido l'aveva salvato. Uno di quelli che era stato impegnato a combattere e respingere fino a poche ore prima, uno di quelli che aveva assoggettato per assicurarsi la loro obbedienza alla bandiera del drago d'oro. La magia, quella strana bestia dalla quale Arthur era stato messo in guardia per tutta