genere?” chiese, la confusione che lasciava posto allo sgomento e ad una sensazione di forte disagio. “Non lo conosci nemmeno!”

“Tu invece lo conosci molto bene, eh? Da quanto vi frequentate? Cinque giorni? Sei?” ribatté Sebastian, continuando a fumare con un’indifferenza che irritò profondamente Blaine, perché lo conosceva e sapeva che lo stava provocando per qualche motivo, solo che non riusciva a capire quale. Conosceva Sebastian da anni, sapeva che lasciargli una buona impressione era estremamente difficile, che trattava tutti con ironia e che solo poche persone, anche fra i loro amici comuni, erano davvero suoi amici, che era diffidente e sdegnoso nei confronti degli altri se non li riteneva lui per primo degni delle sue attenzioni, ma mostrare una chiara antipatia in quel modo non era da lui; non se non si trattava dei fidanzati – o aspiranti tali – di Blaine.

Il pensiero lo fece arrossire così repentinamente che iniziò a sudare all’attaccatura dei capelli e dovette slacciarsi il cravattino ed il primo bottone della camicia per far passare un po’ d’aria sulla pelle accaldata.

“Sebastian, lui non è—”

“Ferma qualsiasi cosa stai per negare, B,” lo interruppe Sebastian, alzando la mano come per bloccarlo anche fisicamente. “Pensi che nessuno di là si sia accorto che sei partito per Lalaland per quello lì come non ti capitava da anni? Pensi che lui, il signor ‘oh, povero me, sono rimasto tutto solo bu-huh’, non se ne sia accorto e non sia pronto ad approfittarne?”

“Approfittarne in che modo, Sebastian?” sibilò Blaine, stringendo gli occhi e guardandolo con irritazione e un po’ di vergogna per essere stato scoperto in quel modo. Certo che aveva una cotta per Kurt, solo che non era pronto ad ammetterlo, perché… poteva, dopo solo sei giorni? Sei giorni pieni di conversazioni, sei giorni in cui non si erano mai lasciati, ma comunque solo sei giorni? Poteva essere così perdutamente innamorato di una persona che non sapeva nemmeno da dove venisse, ma di cui conosceva il profumo da appena sveglio e come prendesse il caffè la mattina?

Forse poteva, forse no, ma non voleva che Sebastian ne parlasse in quel modo.

L’amico alzò di nuovo le spalle, l’atteggiamento noncurante che non l’aveva mai lasciato, se non per un breve momento, quando l’aveva provocato con quelle insinuazioni, poi gettò la sigaretta a terra e si allontanò dal muro sul quale era appoggiato con una spinta decisa, finalmente rivolgendogli lo sguardo.

“Ehi, è la fine del mondo, ognuno decide liberamente come passarla,” disse, spiazzandolo per un momento con l’assoluta casualità di quell’uscita. “Ma fidati di me, Blaine: prima della fine, quello lì riuscirà a farti del male.”

Prima che Blaine potesse anche solo pensare di replicare e difendere sé stesso e Kurt, Sebastian scivolò via, rientrando nel locale e lasciandolo solo, a ribollire di rabbia, sgomento e un pizzico di paura e incertezza.

***

Blaine rimase almeno venti minuti fuori dal locale, a ragionare e rimuginare sulle parole di Sebastian. Dopo che la rabbia iniziale era scemata, aveva capito da dove venisse quella specie di predica-provocazione-condanna: Sebastian l’aveva visto innumerevoli volte innamorarsi e venire ferito ed innumerevoli volte gli era stato vicino, dicendogli che dava troppo, che quando s’innamorava non vedeva difetti, non vedeva colpe, ma solo le cose belle.

E forse stava accadendo lo stesso con Kurt, forse era già a quel momento con lui, l’attimo in cui bastava un suo sorriso per fargli vedere il mondo come un posto colorato. Importava, a così poco dalla fine del mondo?

In quel momento Kurt uscì dalla porta del bar, guardandosi intorno con perplessità, prima che il suo sguardo si focalizzasse su di lui. Gli sorrise e Blaine si disse che no, non importava.

“Ehi,” mormorò Kurt, avvicinandosi. “Come mai sei ancora qui fuori? Mi stavo preoccupando che te ne fossi andato senza di me.”

Blaine gli sorrise e, come se non fosse completamente in controllo delle sue azioni, gli prese la mano, stringendola. “Non potrei mai,” disse solennemente.

Kurt lanciò un’occhiata alle loro mani strette insieme, poi guardò di nuovo lui ed arrossì in maniera estremamente graziosa, in quel modo che Blaine aveva iniziato ad interpretare come sintomo di felicità; dopo un attimo di silenzio, Kurt cominciò a parlare, raccontandogli di quello che era successo durante la sua assenza, per nessun motivo se non quello di coinvolgerlo, sempre e comunque. Blaine pensò che fosse una cosa estremamente tenera e che aveva ancora voglia di ballare.

Così glielo chiese.

“Balliamo?”

Kurt s’interruppe a metà di una parola e lo guardò con sorpresa, prima di guardarsi intorno e ridere. “Qui? Senza musica?”

Blaine sollevò le spalle, dandogli una strizzata alla mano. “Se hai bisogno di ritmo, allora posso…” e prima ancora che Kurt potesse capire quello che gli stava dicendo, Blaine gli afferrò l’altra mano, portandosela alla spalla ed iniziò ad ondeggiare, mentre prendeva a cantare le prime parole di Somewhere only we know.

Kurt rise sorpreso. “Blaine, siamo in mezzo