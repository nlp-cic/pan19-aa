idea che lei avesse messo attivamente becco anche in questo irritò Arthur in modo sproporzionato; e ciò non era un bene, perché quando raggiungeva certe soglie, lui tendeva a diventare cattivo e a non filtrare i pensieri. “Andiamo, ci hai visto insieme per cinque secondi, da che l'avresti capito?” disse, acido. “O forse hai visto tutto in uno dei tuoi fantomatici sogni premonitori? Certo, tu ti diverti particolarmente a farmi presente certe cose, senza curati di pensare se io voglia sentirle o meno – oh, guarda caso, proprio come quando vedesti la fine della storia tra me e Gwen ancora prima che ci mettessimo davvero insieme.”

Si accorse di aver detto tutto in un'unica emissione di fiato solo quando si ritrovò senza, con la faccia accaldata e le mani ancora in aria da che le aveva usate per sottolineare il “vedesti”.

Morgana dimostrò più classe di lui, stringendo le labbra in modo impressionante. Era molto probabile che si fosse morsa forte la lingua per frenarsi. “Te l'ho detto, io e Merlin siamo sulla stessa lunghezza d'onda, quindi capisco subito quello che prova. Cosa che, evidentemente, non posso dire di te e di me.” Era così bella nella sua alterità che Arthur non poté non provare ammirazione per lei, nonostante tutto. Tuttavia, si capiva che Morgana si stava sforzando di limitarsi in favore di Arthur, e questo lo faceva impazzire ancora di più.

Lui aprì la bocca senza avere la minima idea di cosa ne sarebbe uscito, ma la sorellastra lo intercettò.

“La sai una cosa, fratellino?” disse, come una maestra d'asilo avrebbe fatto coi suoi bambini più capricciosi. Poi sbatté le mani tra loro e il clap risuonò per tutto il salone. “Ora ti leggerò i tarocchi.”

“Stai – stai scherzando,” esalò Arthur. La frustrazione messa da parte in quella giornata, ma anche in tutti gli anni di incomprensioni tra loro due, era di colpo scemata, lasciandolo svuotato e frastornato.

“Tanto non abbiamo altro da fare che star qui ad aspettare la mezzanotte perché si riveli qualcosa,” disse Morgana, estraendo dalla borsa di cuoio un mazzo di carte con il dorso rosso scuro.

“Mica dobbiamo per forza aspettare con le mani in mano che non si riveli nulla,” sottolineò Arthur, vagamente isterico. “Non avete roba tipo rilevatori di ectoplasma da usare in giro per il castello, voi della Trinetra?”

Morgana gli scoccò uno sguardo di pura pietà, mandando in alto un sopracciglio. “Non siamo gli Acchiappafantasmi, fratellino.” Poi si finse pensierosa. “Sapevo che avevi paura di rischiare di sconvolgere anche i tuoi più piccoli equilibri, ma... adesso te la prendi anche con delle innocue carte?”

Provocazione al massimo livello. Che altro avrebbe potuto fare, Arthur, se non coglierla? Tanto non ci credeva, alla lettura dei tarocchi. In realtà non credeva a niente di quello per cui era venuto fino in Scozia, quindi non aveva nemmeno nulla da perdere.

Ma qualcosa andò storto nel processo dell'elaborazione dei suoi pensieri, e così disse, “Voglio soltanto evitare che tu ci resti male un'altra volta per le mie reazioni.” Aveva parlato troppo, ma non era solo quello; la sua voce era scesa parola dopo parola, spingendo per venire fuori, ferendolo nel processo. Da quanto tempo aveva tenuto tutto dentro di sé, nell'attesa che qualcosa lo spronasse a vuotare il sacco?

Morgana capì. I suoi occhi erano lucidi ma fermi, duri. “Ci resterò male se non me lo farai fare. Se continuerai ad alzare un muro tra noi, impedendomi anche solo di provare a comunicare con te... allora sì che me la prenderò.”

Arthur si passò il dorso della mano sulla fronte, tentando di impedire alle sue dita di tremare. Si avvicinò alla sorellastra, rendendosi conto che era rimasto a urlarle addosso a distanza di qualche metro. Per sentirsi meno stronzo, si accucciò difronte a lei e annuì. “Va bene, mescola queste carte.”

Un angolo delle labbra di Morgana si allungò verso l'alto in segno di vittoria.

Arthur la osservò smazzare le carte, due, tre volte, mischiarle con movimenti esperti. Fuori aveva smesso di piovere, quindi non c'era più alcun rumore a far loro da sottofondo. Era piuttosto surreale starsene lì seduto sul pavimento di un castello assieme a Morgana, che stava ora disponendo in mezzo a loro cinque carte. Ironicamente, era un po' come essere tornati indietro nel tempo.

La figura che la sorellastra era andata a creare con i tarocchi era una croce; tre carte erano state allineate in una linea orizzontale, due erano invece a fare da poli verticali. Morgana si raccolse in silenzio per qualche attimo, abbassando le palpebre. Le sue ciglia si mossero contro la pelle e, per un momento, ad Arthur sembrò di vedere una tenue luce dorata provenire da dietro di esse. Non fu che un'impressione di un istante, però. Quando Morgana girò la prima carta, Arthur aveva già dimenticato tutto.

La carta rivelò il disegno di un uomo seduto su di un trono; in una mano teneva uno scettro e in testa portava una corona. La sua posa era piuttosto regale, ed emanava un senso di solennità e forza.