poteva andare storto.

Nulla, perché Blaine aveva organizzato tutto nei minimi particolari: aveva scelto il ristorante preferito di Kurt, aveva telefonato per assicurarsi che tutti i piatti che normalmente prendeva fossero nel menù, più qualcosa di sfizioso che avrebbe potuto intrigarlo, aveva personalmente ordinato lo champagne e aveva comprato il regalo perfetto: era un tipo di cravatta ascot che avevano visto al collo di un modello di cui Blaine aveva dimenticato il nome all’ultima sfilata a cui erano stati, prima di Natale. Tutto era perfetto. Nulla sarebbe potuto andare per il verso sbagliato.

Blaine si preoccupò di tenere aperta la porta del ristorante, mentre Kurt sfilava la sciarpa con un sorriso leggero dipinto sulle labbra. Era estremamente affascinante, quella sera, pur avendo passato la maggior parte della giornata in teatro. Non si erano visti dalla mattina perché Blaine era impegnato a occuparsi di una marea di questioni burocratiche insieme al loro agente ed era riuscito a malapena a passare da casa per darsi una rinfrescata prima di balzare su un taxi e andare a prendere Kurt, che era uscito dalla porta sul retro come se fosse stato alla Spa fino a cinque minuti prima.

Dunque erano lì, seduti al ristorante e fino a quel momento avevano parlato di cose talmente neutre che Blaine si stava domandando se stesse avendo una conversazione con suo marito o con la signora del terzo piano che incontrava sempre in ascensore.

Nel momento in cui le banalità stavano per esaurirsi il cameriere appoggiò un piattino fra di loro. Avevano scelto di dividere un dolce al cucchiaio e quello si mostrava in quel momento davanti a loro in tutta la sua imponenza.

-Insieme?- disse Kurt con un sorrisetto, affondando il cucchiaino da un lato.

-Insieme.- confermò Blaine, imitandolo e assaggiando il sontuoso dessert. Socchiuse gli occhi, lasciandolo scivolare sulla lingua, gustandosi appieno il retrogusto particolare.

-Ha un retrogusto di…- iniziò Kurt, esitando.

Poi, contemporaneamente:

-…lampone.-

-…ribes.-


Pausa.


 

E fu così che iniziò.

 

Blaine si leccò le labbra velocemente: -Kurt è chiaramente lampone.-

Una risata nervosa: -Blaine è amarognolo, si sente che è ribes, e comunque c’era sicuramente scritto sul menù.-

Blaine abbozzò un mezzo sorriso: -No, tesoro, te lo assicuro.-

-Prendi un menù allora.- ribatté lui, le labbra forzatamente piegate verso l’alto.

Blaine lisciò il tovagliolo sulle gambe: -Non posso prendere un menù, Kurt, non è che adesso io possa alzarmi e andare a rubare un menù.-

Kurt sollevò un braccio e indicò una credenza poco lontana: -Ce n’è una pila proprio là.-

-Non sarebbe educato.- rispose Blaine -Non siamo al McDonald’s.-

-Al McDonald’s non hanno i menù, Blaine.-

Blaine prese un profondo respiro: -No, ma hanno la lista degli ingredienti appesa al muro.-

Kurt sollevò le sopracciglia: -Oh, e pensi che quelli siano gli ingredienti giusti? Illuso. Non hai aperto quel video sugli allevamenti intensivi che Rachel ha inoltrato a tutti?-

-No, lo sai che mi fanno impressione.-

Blaine stava iniziando a irritarsi.

-Be’, per una volta invece sono d’accordo con Rachel. Bisogna sensibilizzare.-

-Oh, come bisogna sensibilizzare sulle pellicce?- borbottò Blaine, fingendo di controllare il bordo della sua giacca.

-Cosa hai detto?- gli occhi di Kurt erano due fessure.

-Niente, dico solo che è un po’ ipocrita scandalizzarsi per gli allevamenti intensivi quando poi lanci le occhiatacce agli animalisti fuori dalla Fashion Week.- ribatté Blaine, ormai sul piede di guerra.

-Io non lancio occhiatacce, Blaine!- ribatté Kurt, piccato -Loro sminuiscono il lavoro di centinaia di stilisti talentuosi per non parlare del fatto che distolgono l’attenzione da ciò che dovrebbe fare davvero notizia durante una settimana della moda.-

-I modelli?-

-I vestiti, Blaine!- sbottò Kurt -Non che tu e il tuo senso della moda possiate capirlo.-

-Oh, adesso non ho più un senso della moda? E chi è che mi sceglie i vestiti ogni mattina? Ti ricordo che sono vestito dalla testa ai piedi da tue decisioni!-

A quel punto il resto del ristorante li stava guardando e un cameriere dall’aria notevolmente imbarazzata stava esitando, spinto verso di loro dal maestro di sala che aveva l’aria di qualcuno che aveva appena inghiottito un limone.

-Ecco, lo sapevo.- sibilò Kurt, alzandosi velocemente e abbandonando il tovagliolo vicino al piatto.

-Sapevi cosa? Dove stai andando?- Blaine si tirò su di riflesso e la sedia produsse un rumore estremamente spiacevole, strisciando contro il pavimento di marmo.

La gente aveva iniziato a rumoreggiare, sconvolta.

-Stiamo facendo una scenata.- ribatté Kurt, dirigendosi a grandi passi verso l’ingresso, cavando il portafoglio dalla tasca interna della giacca.

Blaine non tentò nemmeno di impedirgli di pagare il conto.

Recuperarono i loro cappotti in fretta e furia, battibeccando sonoramente sul fatto che non avrebbero più potuto tornare in quel posto e di chi fosse la colpa.

-Lo sapevo!- esclamò ancora Kurt, tentando di fermare un taxi.

-Cosa sapevi? E non oscillare così tanto il braccio o non si fermeranno mai!- ribatté Blaine, lanciandosi davanti a lui per attirare l’attenzione di un autista.

-