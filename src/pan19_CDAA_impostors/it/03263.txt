chiamate perse dell’allenatore e la consapevolezza che lui e Simone ci avrebbero provato. A fare cosa non lo sapeva nemmeno lui, ad arrivare dove tantomeno, ma ci avrebbero provato.

«Adesso gira a sinistra, poi al prossimo incrocio vai a destra, ma manca ancora un po’»

Ivan annuì, lasciando la mano di Simone per cambiare marcia. Non era passato tutto tutto. Ogni tanto ancora si chiedeva se fosse giusto così, se lui fosse giusto per un diciannovenne con tante speranze e troppo talento. Se lo chiedeva quando sentiva Osmany al telefono e percepiva una venatura fredda nel suo tono sempre così gioviale, come se quella storia ancora non gli fosse andata giù, come se pensasse ancora a quel viaggio in bus con Simone sull’orlo delle lacrime per colpa sua. No, non era passato tutto tutto. Ma stava passando, e ogni volta che vedeva il palleggiatore sorridere, come in quel momento, si rendeva conto che sembrava davvero essere felice con lui. E questo non poteva essere sbagliato.

«Pippo dice che stanno già facendo aperitivo e che ci dobbiamo sbrigare»

Simone lo riportò al presente mostrandogli una foto di Lanza e del resto della compagnia mentre alzavano i bicchieri sorridendo. Ivan scosse la testa. Simone premette l’icona del microfono e iniziò un messaggio vocale diretto allo schiacciatore per avvisarli che stavano arrivando.

«Arriviamo quando e se ci pare, rompipalle» lo interruppe Ivan, alzando la voce per essere certo che la sua voce si sentisse forte e chiara.

«Ivan!»

Scoppiarono a ridere entrambi, Simone che lo spintonava giocosamente tentando di concludere in modo serio l’audio, Ivan che continuava a rivolgere improperi a caso al compagno di Nazionale. Avevano improvvisato quella cena poco prima delle vacanze natalizie, incastrandola tra partite e allenamenti e riuscendo miracolosamente a trovare un momento libero che permettesse a gran parte dei ragazzi della Nazionale di ritrovarsi per una serata ad un ristorante appena aperto da alcune vecchie conoscenze di Lele appena fuori Bolzano.

«Guida, che è meglio» lo rimbeccò Simone con un sorriso.

«Quanto manca?»

«Dieci minuti. Ecco, è qui che devi girare a destra»

Ivan annuì e svoltò.

«A destra, non a sinistra!»

Il suo sorriso si fece più grande nel sentire il tono agitato di Simone. Proseguì senza dare segno di aver sentito.

«Ivan, che…»

Ridacchiò, lo sguardo del palleggiatore su di sé mentre metteva la freccia e si fermava in una piazzola sulla strada provinciale deserta.

«Che stai facendo?»

Spense il motore, si slacciò la cintura di sicurezza e fece lo stesso con quella di Simone. Lo guardò, gli occhi spalancati, il telefono ancora in mano aperto sulla conversazione Whatsapp che aveva con Pippo.

«Iv-»

Non gli fece finire di pronunciare il suo nome, coinvolgendolo in un bacio. Lo sentì sobbalzare appena e rimanere immobile per qualche istante, prima di appoggiare a tentoni il telefono sul cruscotto e rispondere al bacio.

Si aspettava qualche protesta, un ci stanno aspettando dai, e invece percepì le braccia sottili del ragazzo stringersi immediatamente attorno alle sue spalle. Sorrise per quell’immediatezza e si allontanò appena dalle sue labbra, afferrando un lembo del suo maglione nero e tirandolo appena verso di sé.

«Che c’è?»

«Vieni qui» mormorò.

Vide Simone guardarlo prima confuso e poi incerto.

«Ivan, non ci stiamo» mormorò il palleggiatore.

«Sì che ci stiamo, vieni qui» fece sulle sue labbra, le mani che si posavano sui suoi fianchi per avvicinarlo a sé.

Lo vide guardarsi attorno insicuro per un istante, per poi muoversi e cercare di raggiungerlo sul sedile del guidatore. Un istante dopo sbatté la testa contro il tettuccio dell’auto e non riuscì a trattenere un gemito, sfiorandosi il punto colpito con una mano e cercando simultaneamente di evitare il cambio. Ivan spostò il sedile più indietro, in modo da permettere a Simone di sederglisi in braccio più comodamente.

«Ah» si lamentò Simone, una mano che andava a massaggiarsi la schiena nel punto in cui aveva sbattuto contro il volante. Ivan lo tirò più verso di sé, aiutandolo a districare la gamba destra dalla cintura di sicurezza abbandonata tra il sedile e la portiera. Dopo qualche secondo lo sentì sospirare di sollievo e rilassarsi. Lo fece sistemare meglio sulle proprie gambe, la presa ferma sui suoi fianchi sottili, per poi guardarlo.

Le guance arrossate, più per l’imbarazzo che per la fatica, i capelli leggermente in disordine, gli occhi che solo ora incrociavano i suoi.

Sentì le proprie labbra aprirsi in un sorriso che, in qualche angolo recondito della mente, lontano da timori e paranoie, avrebbe potuto definire innamorato.  

«Ciao» gli mormorò, senza distogliere lo sguardo dal suo, l’impressione che all’improvviso quelle quattro lettere volessero dire tutto.  

«Ciao» Simone lo sussurrò appena, per poi socchiudere gli occhi quando Ivan annullò i pochi centimetri che li separavano.

Era uno dei piccoli dettagli che Ivan stava scoprendo a poco a poco, bacio dopo bacio, sorriso dopo sorriso. Quel suo chiudere gli occhi non appena lo vedeva avvicinarsi, quasi a volerlo incontrare solamente tramite il tatto, tramite il respiro sulle labbra, come se la vista rovinasse la sensazione, come se lo distraesse. E poi le palpebre che si alzavano