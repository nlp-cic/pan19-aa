Betty?
-La faccenda è sospetta…- borbottò William, assumendo un’aria pensierosa.
-Forse ha un piano per aiutarci a evadere!- suggerì Joe in tono speranzoso.
-Che cosa stiamo aspettando, andiamo a salutarla!- esclamò Averell, saltellando per l’impazienza.
Proprio in quel momento, la porta della cella si aprì. Pete ed Emmett erano venuti a prenderli per scortarli in cortile.
-Forza, Dalton, passeggiata!- disse Emmett in tono annoiato.
I quattro fratelli si precipitarono fuori, ansiosi di salutare la madre e di domandarle il motivo di quella visita inaspettata.

***   ***   ***   ***

Niky spostava nervosamente il proprio peso da un piede all’altro, mentre aspettava che la signorina Betty venisse ad aprire.
Ad un tratto la porta si aprì e la giovane donna apparve sull’uscio.
-Buon giorno, signora…- disse la signorina Betty, guardando l’ospite con un’espressione sorpresa -Che cosa la porta qui?
-Buon giorno, mia cara- rispose Niky, sforzandosi di imitare la voce della madre -Ho ricevuto la sua lettera.
La signorina Betty sbatté le palpebre -La mia lettera? Ma l’ho spedita soltanto questa mattina… Non credevo sarebbe arrivata tanto presto…
-Beh, sa,- improvvisò la ragazza -I postini sono veloci, ormai, e io mi sono messa in viaggio appena ho ricevuto la sua lettera.
La giovane donna la guardò, spalancando gli occhi -Ah, davvero?
Niky annuì -Ma certo! Quando si tratta dei miei figlioli, questo ed altro!- disse, con un risolino nervoso.
La signorina Betty si fece da parte e la invitò ad entrare. -La sua voce mi sembra… un po’ strana…- disse poi, mentre si accomodavano.
La ragazza sobbalzò -Ecco, vede, è solo… un po’ di mal di gola…- si affrettò a rispondere.
-E… mi sembra anche un po’ più alta del solito…
-Beh, ehm… è merito dello stretching!- farfugliò Niky -Sa, a forza di allungare i muscoli…
-Capisco…- rispose l’altra con un sorriso, e versò il tè. -Le ho chiesto di venire perché ci terrei a discutere con lei della situazione scolastica di Niky, signora Dalton…- la informò.
La ragazza annuì -Ne sono consapevole- rispose, fingendosi arrabbiata -Dirò due paroline a mia figlia, non si preoccupi.
La signorina Betty posò la tazza di tè e fissò l’interlocutrice -Penso sarebbe meglio se anche Niky fosse presente al colloquio, signora- disse -Dopotutto, è la diretta interessata…
“Oh, accidenti, e adesso?!” pensò la ragazza, allarmata. Rivolse un sorriso nervoso alla signorina Betty e disse: -Ecco, mia figlia sta… dando una mano ai suoi fratelli e temo proprio che non possa unirsi a noi…
L’insegnante scosse la testa -In questo momento tutti i detenuti si trovano nel cortile per l’ora d’aria, sono certa che Niky potrà trovare del tempo da dedicarci. In fondo, si tratta del suo futuro…
Niky si sforzò di sorridere -Ehm, ma certo… v-vado subito a chiamarla…
-Oh, non si preoccupi, chiederò a Pete ed Emmett di accompagnarla qui…- disse la signorina Betty. Stava per alzarsi in piedi, quando l’altra, con uno scatto, raggiunse la porta.
-Oh, non occorre disturbare quei bravi giovanotti per così poco- disse -Andrò io a cercarla…- E si precipitò fuori.
La signorina Betty rimase sulla soglia, e la osservò mentre si allontanava con una furia. -Certo che ne ha di energia, per la sua età…

***   ***   ***   ***

“Che cosa faccio, adesso?!” si domandò la ragazza, agitatissima. Dopo essersi accertata che nessuno la stesse osservando, si nascose dietro la lavanderia. Appoggiò la schiena contro il muro e calciò via un sasso. << Sono spacciata… >> borbottò.
-Mammina!- gridò ad un tratto una voce, facendola sobbalzare.
Niky si voltò appena in tempo per vedere Averell che le correva incontro e in un attimo il fratello la sollevò da terra e l’abbracciò forte.
-Ehm… Tesorino adorato, che piacere vederti!- disse, cercando di imitare la voce della madre. Non fu un impresa facile, dato che Averell la stava praticamente stritolando.
-Che cosa ci fai qui, mamma?- le domandò Joe allegramente, avvicinandosi.
-Non avevamo idea che saresti venuta a trovarci- aggiunse Jack, infilandosi le mani nelle tasche.
-Non è il giorno delle visite…- disse William, incrociando le braccia sul petto.
La ragazza cercò di pensare ad una scusa -Beh, vedete, il fatto è che… Sono andata a trovare una vecchia amica ad Hole Gulch e visto che non è lontano, ho pensato di venire a farvi un saluto…
-Siiii!- esclamò Averell, ed iniziò a girare su sé stesso, stringendo Niky tra le braccia.
-No, aspetta!- bofonchiò lei -Così finirai per spettinarmi!
Averell non la sentì neppure. Continuò a girare e girare e, alla fine, la cuffia candida e la sciarpa caddero a terra, ai suoi piedi.
-Ma… Cosa…?- borbottò Averell, stupito, e si fermò di colpo.