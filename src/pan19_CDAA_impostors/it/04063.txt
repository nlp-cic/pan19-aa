ospiti dei Laegrim che vivevano ancora in quei boschi».

«Galion era il nonno?»

Che senso aveva negarglielo? Oropher aveva pregato i Laegrim dell’Ossiriand di accogliere lui e altri sfollati, per quanto spesso fosse stato sgarbato nei loro confronti. Ma la sua arroganza verso di loro era stato frutto di un tempo in cui il Doriath era il centro della cultura e della civiltà del Beleriand, quando i seguaci di Denethor somigliavano più a selvaggi spauriti, che ai preziosi alleati di Dama Lúthien e suo marito.

Oropher si era ricreduto in fretta sui Laegrim: gli era bastato vivere tra di loro, un nobile Sindar in un popolo che della nobiltà non se ne faceva nulla.

«Tuo nonno ammirava i modi dei Laegrim, vedeva che il loro stile di vita semplice e pratico era il motivo per cui si erano preservati così a lungo. E per questo, quando il mare iniziò a coprire il Beleriand, tuo nonno decise di partire verso Est, per ritrovare il popolo di origine dei Laegrim, e giunse fino a Boscoverde, dove gli Elfi Silvani lo accolsero e lo scelsero come loro re, perché era saggio, vedeva il loro valore e aveva le conoscenze per fare di loro un grande popolo».

Legolas posò la testa sulla spalla di Thranduil, il corpicino caldo contro il suo petto sembrò consolarlo, ma Thranduil non sapeva per cosa volesse essere consolato. Era in pace con le scelte di Oropher, con i suoi errori e i suoi pregiudizi.

«Il banchetto di domani sera è per festeggiarlo, per ricordare con quanto coraggio ha difeso il suo popolo dall'avanzata del Nemico». Gli raccontò di come Oropher avesse combattuto fino all'ultimo respiro, nonostante gli Elfi Silvani fossero armati peggio degli Elfi di Gil-Galad; di come avessero dimezzato l'esercito degli Orchi, prima di crollare a terra sfiniti. Dei canti che ancora raccontavano le gesta di Oropher.

Tante belle parole, per nascondere la realtà dei fatti. Per dimenticare, almeno per un attimo, i corpi impalati dei soldati che non erano sfuggiti alle grinfie degli Orchi.

«Ho sentito i servitori in lavanderia cantare di quella battaglia» disse Legolas e Thranduil si chiese cosa ci facesse suo figlio in lavanderia. Sollevò lo sguardo su Arodel e vide i suoi occhi fuori fuoco, persi in chissà quali ricordi. Lei gli aveva parlato delle notizie contrastanti e spesso tragiche che giungevano dal fronte, di quanto fosse terribile non avere nessuna notizia certa, nessuna notizia da lui, finché non era arrivata Himeleth ai Porti Grigi, con la morte del marito negli occhi e l'incoronazione del figlio sulle labbra.

Non voglio vivere quel che ha vissuto tua madre, amore mio, ma non posso sopportare di restare a casa, senza notizie, gli aveva detto Arodel. Mai più, ti prego. Se arriverà mai un'altra guerra, verrò con te.

Ma quelle parole risalivano a un tempo in cui erano entrambi soli e l'unica compagnia che avevano erano loro stessi. Ora, se solo Thranduil glielo avesse chiesto, era certo che la risposta di Arodel sarebbe stata diversa. Ora era Legolas la priorità di entrambi: non erano più una coppia, due semplici sposi, erano una famiglia.

Legolas aveva altri pensieri per la testa e corrugò la fronte, le labbra imbronciate. «Non capisco perché il mare si sia mangiato le nostre terre. Avrei voluto vedere il Beleriand, era molto bello, vero?»

Dopo i secoli di guerre, che avevano divorato le foreste e spogliato le praterie, no. Il Beleriand era magnifico solo nei ricordi di chi vi aveva vissuto prima dell'arrivo dei Noldor, prima del sorgere del Sole e della Luna, quando le stelle e le lanterne nei sentieri tra gli alberi erano l’unica luce a rischiarare la notte.

«Era la regione più bella della Terra di Mezzo, per questo Morgoth si è messo d'impegno per distruggerla. Non sopportava la bellezza dei nostri boschi, il verde dei prati e delle colline, il canto dei Sette Fiumi. Ha scatenato i suoi draghi per distruggerla, ma abbiamo resistito a lungo, finché i Valar non hanno accolto le nostre preghiere e hanno inviato il loro esercito ad assisterci».

Legolas si risollevò, reggendosi con le mani sullo stomaco di Thranduil. «Hai combattuto anche tu, vero?»

«Io e molti altri figli del Doriath. Volevamo rendere giustizia al nostro re e alla fine giustizia è stata fatta: con Eärendil c'era Dama Elwing, la pronipote di Re Thingol, e il loro amore e il loro coraggio hanno convinto i Valar ad accorrere in nostro soccorso».

Thranduil rivide i corpi dei suoi compagni coprire il terreno, il puzzo di carne bruciata, l'armatura e la spada sporchi di sangue nero, ma anche del sangue rosso degli Uomini Scuri. In lontananza, come un fiume d'oro, l'Esercito dell'Occidente si faceva largo tra le schiere nemiche, diretto verso Nord, dove si stringeva l'assedio ad Angband. Là dove Thranduil non era mai arrivato, perché la stanchezza e il dolore lo avevano sopraffatto ed era crollato tra i cadaveri.

Ricordava però quelle creature alte e luminose che vagavano tra i caduti, alla ricerca di sopravvissuti. Erano più alti di qualsiasi Elfo, gli occhi che brillavano come stelle, le voci musicali anche nel dettare ordini. Erano