per il padre, niente più. Niente più.
Ma in realtà stava cambiando opinione. E se ne accorgeva.
Quell’espressione gli aveva insinuato in petto il seme del dubbio: Rin era quasi adulta ormai; presto avrebbe compiuto quindici anni, sarebbe stata pronta per il matrimonio – con un fortunato ancora privo di nome. Ciononostante, il suo atteggiamento non mutava; era sempre stata ed era ancora capace di pensare con la propria testa, di rammentare i veri genitori e… abbastanza chiaramente…
…di non considerarlo un loro sostituto.
Ogni suo gesto, ogni suo sorriso si caricò di nuovi significati. Sesshomaru non sapeva più cosa pensare. Un mostro senza nome strisciava nel suo petto, dando vita a crudi conflitti notturni e sottraendosi all’orecchio che, attento, cercava di intuirne l’evoluzione.
Alla fine, quando si rivelò e prese forma nell’ultima conversazione avuta con suo padre, Sesshomaru inorridì.«Ah. Desideri a tal punto il potere?»«…»«Sesshomaru… c’è qualcosa che vuoi proteggere?»Qualcosa da proteggere, dici? Per me solo? Aveva pensato molto a quelle parole, dalla morte di Inu no Taisho. Senza mai rispondersi, nella speranza che la domanda sbiadisse. Era pericolosa.
Dentro di sé però sapeva. E i sentimenti di Rin avevano solo ricacciato allo scoperto il problema, lasciandolo scosso come se avesse di nuovo assaggiato lo schiaffo di suo padre.
Che stava succedendo? Vedeva solo lei. Pensava solo a lei.
Si tormentava quand’era lontana e si torturava quand’era vicina; non riusciva a stare fermo… non riusciva a muoversi; avrebbe voluto accompagnarla in ogni misteriosa esplorazione e altezzosamente s’impediva di farlo, per pentirsene subito. Di giorno fingeva fastidio alla pelliccia per urtarla, di notte saliva a dormire sugli alberi benché lei ne desiderasse il calore. Aveva completamente perso la ragione, e quel che era peggio era che Jaken sembrava scomparso dalla schiera dei fedeli seguaci. L’unica che voleva proteggere era lei.
L’unica che voleva era lei.
Ed era sbagliato!
Quand’era diventato tanto… tanto debole? Quale adulto si sentiva attratto dal bambino che aveva cresciuto? Era disgustoso. Un incesto psicologico.
Trattando Rin come figlia, durante tutti quegli anni, aveva instaurato un rapporto ben preciso; ora non poteva esistere che quello.
Doveva rimpararlo presto e bene.
Dimenticò di albergare in sé una nuova entità. Lavorando in sordina, divise le sue fedeltà fra due opposti insostenibili senza che lui potesse fermarla. Si trovò a volere e non volere, desiderare e disprezzare al contempo. Ragione o sentimento? Una guerra disastrosa, in cui ognuna delle due parti era riuscita ad arroccarsi fra salde mura, decisa a non cadere. Esser legato e tirato in diverse direzioni non avrebbe potuto essere più deprimente: voleva seguire entrambe, non gli era concesso seguire alcuna.
Poté stare solo a guardare.
Presto fu chiaro chi sarebbe uscito vincitore. La sensazione non fece altro che crescere, crescere, crescere indisturbata, proprio come cresceva e cambiava Rin, diventando ai suoi occhi sempre più bella, solitaria, alta. Quando compì sedici anni gli arrivò al mento. Sesshomaru seppe.
Chinò rispettosamente il capo alla lezione che suo padre aveva voluto insegnargli.
L’avrebbe detto a Rin? Non credeva.
Gliel’avrebbe fatto capire? Credeva di sì.
Era troppo tempo, ormai. E lei non poteva aver dimenticato.
Lo fece quando la vide tornare dal bosco, un giorno di primavera. Rideva e correva attraverso il prato cosparso di fiori e non l’aveva vista così felice ― così fresca, spontanea ― da anni. Nel momento in cui piroettò e cadde nell’erba, lasciando volare il mazzo di viole per aria, Sesshomaru sentì il proprio cuore cadere con lei.
La aspettò vicino al vecchio ginkgo biloba, una mano sulla corteccia.
Gliel’avrebbe chiesto.
Sì, oggi.
Quello sguardo avrebbe smesso di perseguitarlo. Via l'amarezza della separazione e del conflitto.
Ignorò con superbia la voce del dubbio.
Fu solo quando avvicinò gentilmente Rin al petto, pronunciando piano le parole di rito, che capì di aver sbagliato.
Rin, la Rin che aveva salvato, cresciuto, scelto… piangeva disperata.
Qualcuno gli affondò una mano nel petto, scavando nella carne fino al cuore. Piedi invisibili lo calpestarono, sbriciolandogli le ossa.
“Padre”.
«Signor Sesshomaru» sussurrò. «Signor… padre―»
La scostò, brusco.
«Rin. Che significa?»
«Padre, ascoltami.»
La sua mente subì un'eclissi. Forse i suoi occhi si iniettarono di sangue. «Mi sembravi contenta.»
Sì, aveva singhiozzato lei, era felice di sposarsi. Ma lui… lui non doveva sacrificarsi.
Un crollo.
Rin pensava che si stesse sacrificando per lei? Per pietà, per non lasciarla vivere sola? Se avesse saputo quanto la desiderava! E quante notti insonni aveva passato prima d’accettarlo.
Ma gliel’avrebbe detto. Alle ortiche l’orgoglio.
Prima che potesse farlo lei continuò.
Si vedevano da un anno. Le era piaciuto sin dal primo incontro, quand'erano ancora bambini piuttosto soli; un anno or sono, di mattina, l’aveva incrociato per caso al bosco del Picco. S'erano riconosciuti subito. Le ore erano volate. Parlare era