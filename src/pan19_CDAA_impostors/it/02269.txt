conoscenza; ricordo benissimo l’impressione di volare, cadere, correre senza giungere da nessuna parte. Ricordo la luce che sembrava trapassarmi, ricordo colori mai visti nella realtà.
Ricordo… ma non vedo più. I sogni appartengono al passato, li ho abbandonati come ho abbandonato qualsiasi caratteristica prettamente umana, qualsiasi elemento non fosse strettamente indispensabile alla sussistenza del mio corpo. I sogni sono inutili per uno come me.
Ciononostante, quando mi risvegliai in quella foresta pensai come prima cosa di trovarmi di nuovo in un sogno, come se ciò fosse possibile.
 
Tutta colpa della mia debolezza, è ovvio. Debole, stanco e al limite della sopravvivenza. Che altro potevo fare? La vita, in quella foresta, mi circondava, e osservarla era quasi un conforto, una consolazione.
Una debolezza necessaria.
 
Alla fine riuscii a tornare lucido, a concentrarmi. Misi da parte qualsiasi divagazione e mi sforzai di ripensare a tutto quello che avevo passato nei giorni precedenti: la notte di Halloween, la morte della Sanguemarcio e del suo uomo… e poi quel grande, immenso nulla che racchiudeva in sé tutti i dolori del mondo.
Non avrei mai pensato di morire davvero. La sorpresa era stata così forte da farmi vacillare; se non fossi stato attento, probabilmente mi sarei estinto nel momento stesso in cui la maledizione mi rimbalzò contro.
Ma no, che sciocchezza. Non sarebbe accaduto comunque. Non a me.
Lì per lì, però, non ne ero certo. Non avevo la più pallida idea di quale sarebbe stato l’effetto preciso della divisione della mia anima; ero pronto a qualsiasi cosa, ma forse non abbastanza da prendere immediatamente in mano le redini della situazione.
Anche lì, finalmente al sicuro nella foresta, non riuscivo ancora a realizzare tutto ciò che era avvenuto di me. Perché il bambino non era morto? Cosa mi era successo? Dove avevo sbagliato?
 
Non avevo avuto modo di domandarmelo, prima di allora: subito dopo la mia mancata morte, la parte ancora razionale di me mi aveva spinto a scappare, scappare  lontano, il più in fretta possibile. Nonostante fossi debole e incapace di organizzare i miei pensieri in modo logico, avevo trovato le forze per nascondermi agli occhi di tutti; allora non sapevo che potevo impossessarmi dei corpi altrui, altrimenti quei primi giorni sarebbero stati molto più semplici. Invece dovetti farmi ombra tra le ombre e adattarmi rapidamente al mio nuovo stato, sebbene non riuscissi a liberarmi dal torpore che talvolta mi assaliva a tradimento e mi riportava indietro, indietro verso il baratro da cui sentivo di essere sfuggito la notte della mia sconfitta.
Talvolta, la tentazione di lasciarmi semplicemente andare era così forte da sembrarmi invincibile; eppure, resistetti.
Dovevo resistere. Avevo ingannato la morte, non potevo arrendermi ad essa senza lottare.
 
In qualche modo, non so come, raggiunsi l’Albania. Non fu un viaggio facile: dovevo stare attento, rimanere concentrato e lucido, ma non ci riuscivo. Lo sforzo di mantenere integra la mia essenza mi stremava, e davvero non so come fu possibile per me allontanarmi così tanto dall’Inghilterra.
 
L’Albania. Non ho memoria di altro che non fosse la foresta in cui, finalmente, mi fermai a riposare. Quello era il posto giusto, lo sentivo con ogni molecola che mi era rimasta, lo sentivo con l’istinto che guida i sopravvissuti. A nessuno sarebbe mai venuto in mente di cercarmi fin lì, sempre ammesso che qualcuno credesse ancora nella mia esistenza; potevo recuperare le energie in tutta calma, e poi pensare a un modo per tornare.
Sì, era questo che dovevo fare. Lo ripetei a me stesso più d’una volta, poi mi disposi ad una lunga, lunga veglia solitaria.
 
 

Kaikuu se haikeus halki tän matkan
Aamun tullen yö tarinansa kertoo
Jylhä on kauneus ja ääretön yksinäisyyteni
(Quella bellezza risuona attraverso questo viaggio
Mentre il mattino nasce, la notte racconta la sua storia
Vivide la bellezza e la mia infinita solitudine)


Che cosa puoi saperne, tu, di ciò che significa tutto ciò? Come puoi comprendere dieci anni di attesa, di silenzio, di sospensione sull’orlo di un abisso? Dieci anni in cui l’equilibrio è stato tutto, perché bastava un istante per sprofondare e non tornare mai più… un istante per sprecare tutto ciò che avevo creato.
Non puoi capirlo. Tu sei un semplice mortale, sei sottomesso al tempo e alla morte… ma io, io ero riuscito a sconfiggere entrambi. In quel momento avrei dovuto essere sepolto da qualche parte, la mia anima sperduta in chissà quale luogo… e invece ero lì, in quella foresta, a trascinare la mia esistenza nella speranza che qualcosa, prima o poi, cambiasse.
 
Di giorno era più semplice. Avevo scoperto presto il mio potere sugli esseri, e così passavo ore ad esplorare quel territorio così nuovo per me. Ammetto che, per un po’, cedetti alla curiosità così come avevo ceduto alla bellezza e alle fantasticherie la prima notte: aggirarmi nelle vesti di cane, topo o serpente mi affascinava, mi mostrava il mondo in maniera completamente diversa. Ben poca cosa, ovvio, rispetto ai misteri che avevo penetrato in passato, ma… era pur sempre qualcosa. Qualcosa che non fosse starmene rintanato e cercare di mantenermi in vita, rimpiangendo di non poter usare la magia