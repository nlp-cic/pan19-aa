

A SpigaRose,
“Do It Again, Iwachan”.




 
 
 
 
« … e quindi… sarebbe questo il tuo modo di chiedere scusa? »
« … esatto »
« Ahaha… Non è così che si chiede scusa al tuo amico d’infanzia dopo averlo assalito nel sonno due giorni fa »
« … ti ho detto che mi dispiace »
 
 
 
 
La stanza era un’ombra bluastra di vestiti buttati alla rinfusa, libri e spigoli di mobili, attraversata dalle prime luci dell’alba a macchie rosate, lunghe e sottili, scivolate oltre i fori delle persiane. Le pale del ventilatore ronzavano dalla sera prima, un rumore di fondo a cui ci si abituava presto con i gradi eccessivi dell’estate. Fuori, le cicale non avevano smesso di frinire un attimo durante la notte.
A Hajime l’insieme della realtà arrivò sfuocato e ovattato. Sentì il caldo, il lenzuolo madido di sudore sotto la propria schiena, l’aria opprimente e i bagliori del giorno.
Richiuse gli occhi. La mano scivolò in basso e fu di nuovo accolto dal buio. Sapeva di essere tornato nei residui del proprio sogno prima che questi svanissero del tutto. Si girò su un fianco, e fu reale e irreale allo stesso tempo; era in un’altra stanza, in un altro letto, ma dove non importava, indagare lo avrebbe fatto ragionare troppo e destare.
Provava una sensazione di tensione lungo il corpo, irrigidito e sull’orlo di un precipizio fatto di respiri a metà. L’afa di Agosto, il calore del sangue che ribolliva di desiderio.  
Qualcuno lo chiamò, nel sogno, in un sospiro. Hajime curvò ancora la schiena, strusciando la guancia sul futon e cercando di rimanere nel limbo. Una carezza nella sua mente gli regalò un’altra sensazione travolgente. La voce lo chiamò ancora e lo sfiorò. Lo sentì, inconsciamente, sotto di sé. Non distingueva il suono, le lettere, ma sapeva che il richiamo era per lui, perché i suoi nervi lo inondarono di pulsioni.
Di nuovo, per un istante, la luce dell’alba attraversò gli occhi socchiusi nell’inconscia idea di distinguere le forme di chi lo chiamava; di nuovo le palpebre si serrarono.
La sua mano si stava muovendo. Sentì l’elastico dell’intimo strusciare fastidioso sul polso, ma soppresse il pensiero. Soppresse tutto; se avesse realizzato cosa stava facendo, il desiderio sarebbe scemato e un consistente sentimento di biasimo lo avrebbe bacchettato a dovere.
Ma faceva troppo caldo; anche i barlumi di ragionevolezza si sciolsero al suono di quella voce nella sua testa.
La mente si annullò e tornarono le illusioni oniriche. Non c’era un materasso sotto di lui, ma un fisico slanciato. Aderiva al proprio come se ne avesse sempre fatto parte. Non riuscì a vedere il volto, ma sentì i capelli carezzargli la guancia, e un fiato, ansante, all’altezza del proprio orecchio, dove risuonarono ancora lettere, tutte per lui, ma prive di filo logico. La fonte del calore era quella persona; non Agosto, non l’estate, non lui.
La scena accelerò, caotica. Altre parole, incomplete, sussurrate, singulti, gemiti. Le lenzuola attorcigliate alle caviglie, il sudore che scendeva, la schiena che si curvava alla morsa della tensione crescente, dello strofinio dei corpi nella nebulosa dei sensi; la stretta della mano in basso e-
Hajime affondò la bocca nel cuscino, lo morse, gli occhi serrati, e soffocò qualsiasi verso. La morbidezza divenne uno schiaffo di realtà. Si svegliò, reticente nel realizzare che nessuno fosse sotto di lui e, deglutendo l’estasi e la delusione, si diede dell’idiota.
La coerenza, il rigore della ragione tornò ad affollargli le tempie e a fargli percepire centimetro per centimetro la situazione del proprio corpo. La posizione rannicchiata, come a non voler lasciar scappare gli ultimi minuti di intimità; poi le dita strette intorno a quello che restava del proprio alzabandiera mattutino. Un frinire più acuto fuori dalla finestra fu una sorta di beffa comica e imbarazzante.
Ma la penombra della stanza, l’appiccicaticcio del sudore notturno e i residui dell’orgasmo sciacquarono via qualsiasi malizia. Hajime osservò le proprie dita, senza vederle davvero. Cercava di riacchiappare i frammenti del sogno; erano stati reali, consistenti nella follia della mente, eppure erano svaniti tanto rapidamente.
Tranne la voce.
Un’impronta, un timbro indelebile che solo una persona poteva ricalcare al suo udito dandole la stessa intensità che lo aveva eccitato nel sonno; note di pianoforte premute secondo uno spartito loro, personale, esclusivo, di nessun altro.
 





Iwachan…
… Iwa… chan
… Iwaa-

