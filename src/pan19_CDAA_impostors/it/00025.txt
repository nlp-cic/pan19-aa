scagliò il gioiello in terra con forza.

- Non ne ho bisogno! - esplose, esasperato dall'insistenza di Tiedoll; andava sempre a finire così con lui, insisteva e insisteva finché non gli saltavano i nervi.

- Metti in tasca quel maledetto pendente e andiamo! - Si intromise a un certo punto l'Ispettore, stanco di assistere a quell'inutile battibecco. - Anche io vorrei farmi un bagno e poi mangiare.

Kanda stava per rifiutarsi categoricamente quando un riflesso rosso attirò la sua attenzione sul coperchio mezzo aperto del pendente, dal quale sporgeva un pezzo del ritratto che conteneva. I suoi occhi si dilatarono leggermente nel comprendere cosa potesse in realtà essere e scattò verso l'oggetto, scambiando un'occhiata in tralice con chi l'aveva portato. Si affrettò a raccogliere il ciondolo, lanciando uno sguardo velenoso al suo guardiano, il quale gli fece cenno di muoversi. Kanda si voltò con espressione indagatrice e Tiedoll annuì verso di lui, felice, salutandoli con la mano.

- Bene figliolo, molto bene. - gli sentì dire mentre si allontanavano.

Durante la cena Kanda continuò a domandarsi se l'Ispettore si fosse accorto che qualcosa non andava nel ciondolo, ma apparentemente non nutriva alcun sospetto, al contrario di lui. Non aveva ancora avuto modo di controllare, voleva la privacy della sua stanza per farlo; se quel che conteneva fosse stato ciò che sospettava, nessuno doveva vedere la reazione che avrebbe potuto avere.

Eccolo al momento della verità, mentre chiudeva dietro di sé la porta della propria stanza, lasciando l'Ispettore in quella comunicante come al solito. Abbassò la fiamma della lampada e lanciò un'occhiata al punto di luce che filtrava dal centro della porta, procedendo a sbottonarsi la giacca della divisa e poi piegandola con religiosa attenzione. Continuò con la sua routine serale finché non vide il fascio luminoso ridursi e scomparire; dannata Crow, aveva trovato un modo per spiarlo anche lì. Si avvicinò piano a uno dei due angoli ciechi accanto alla porta, estraendo infine dalla tasca il ciondolo e aprendolo fra le dita ansiose. Nell'impatto con il pavimento il ritratto era uscito per metà dalla cornice metallica, rivelando sotto di sé un'altra immagine. Kanda trattenne il fiato: non poteva essere... Tiedoll era uno di quelli che apparivano più scioccati al processo, come mai gli aveva dipinto un ritratto di Lavi, consegnandoglielo su un piatto d'argento con tanto di pendente? Rimosse completamente l'altra immagine, stringendo il ciondolo contro il petto. A quanto pareva, in fin dei conti aveva qualcosa di cui essere veramente grato a Tiedoll.

La mattina seguente, Kanda uscì dalla camera con il pendente al collo, guadagnandosi un'occhiata meravigliata dal suo guardiano Crow. La donna sollevò un sopracciglio, frapponendosi fra lui e la porta principale che introduceva alle loro stanze.

- Cosa vuoi? - l'apostrofò Kanda in tono seccato.

- Cambiato idea? - domandò lei, scrutandone il viso alla ricerca del più insignificante indizio di emozione. Kanda l'ignorò, facendo per oltrepassarla e guadagnare l'uscita. La donna gli sbarrò la strada con un braccio, l'aria inquisitoria. - Cosa esattamente c'è dentro quel pendente? - l'incalzò.

- Lo sai già.

La risposta non soddisfece affatto le aspettative dell'interrogante, che squadrò l'accusato con espressione scettica.

- Non ne sono sicura. - affermò; Kanda dette una scrollata di spalle.

- Problema tuo. - rispose, allungando una mano verso la maniglia della porta.

L'Ispettore l'afferrò, impedendogli di aprirla. "Cocciuto come un mulo, accidenti a lui," pensò, guardandolo dritto negli occhi.

- Se ti chiedo di mostrarmi di nuovo il contenuto, lo farai? - chiese in tono severo.

- No. - ribatté Kanda, la voce altrettanto grave. Non avrebbe ceduto. Non avrebbe mai rinunciato all'unica immagine che aveva di Lavi.

La donna però non era dello stesso avviso e insistette, lasciando intendere che sapeva perfettamente cosa il pendente celava. Ci poteva essere un'unica ragione per cui il dono del Generale fosse ora appeso al collo di Kanda, dopo che il giovane aveva rifiutato con tanta veemenza di accettarlo.

- Kanda, apri quel gioiello. Il Generale Tiedoll ha il cuore di burro e ti considera come un figlio; farebbe qualunque cosa per te. Aprilo.

Quel comando dapprima fu ignorato. L'aria di sfida con cui il giovane sostenne il suo sguardo non mancò di stupire l'Ispettore. Non voleva piegarsi, per nessuna ragione, continuava a rifiutare di riconoscere il suo Peccato.

Kanda si liberò della presa sul braccio con un gesto secco, quasi sprezzante, e un ghigno irriverente gli comparve sul viso. Lentamente, aprì il gioiello.

- Contenta? - chiese, mostrando con orgoglio il ritratto e osservando compiaciuto l'espressione inorridita di lei.

Un sorriso sardonico gli increspò le labbra, e Kanda aprì di forza la porta, intenzionato a uscire. Con la medesima forza la donna la richiuse di botto, fronteggiandolo con decisione.

- Non puoi girare con... - esitò un istante, non sapendo come definire l'oggetto in questione - quello appeso al collo! - concluse infine, gesticolando in maniera molto chiara su quanto considerasse impura una cosa del