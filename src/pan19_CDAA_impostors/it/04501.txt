futuro. Nessun bisogno di pensare  troppo  al passato.)  



 Pochi giorni dopo, le temperature si abbassarono e portarono pioggia, disturbando vecchie cicatrici.  

 «Tu hai l'aria di uno che andrà sempre in giro col sorriso» osservò il vecchio contadino, appoggiato al bastone.  

 «Dice?»  

 Gli porse il sacco di riso recuperato dal fosso e si accomiatò. Sembrava un buon presagio; ne fu contento, finché non lasciò cadere lo sguardo su una fontanella di bambù.  

 Il getto trasparente sgorgava dall'alto, riversandosi nel cilindro di legno fin quasi all'orlo; poi il cilindro s'inclinava, picchiava la punta sulla pietra sottostante con un sonoro  toc  e l'acqua scorreva via, lungo la canalina, placida come un fiume di lacrime.  Toc. Toc. Toc.   

 Alto. Basso. Alti e bassi.  

 Rimase a contemplare. I suoi bassi erano terribili, ma sporadici...  

 Il cilindro di bambù, quasi pieno, rimase in orizzontale.  

 Sono sufficienti al mio equilibrio?,  pensò, e non capì da dove originasse il pensiero.  Non starò tralasciando qualcosa?   

 Il sole superò un tetto e lo abbagliò. Si schermò gli occhi, improvvisamente a disagio.  

 Era un pomeriggio splendido, pieno di promesse, e lui non aveva mai avuto difficoltà a volare; ma il cielo, per la prima volta, gli pareva distante. Quasi volesse giudicarlo.  



 Quando contò i primi ghiaccioli sui rami, sei mesi dopo, quell'unico amico era diventato un inseguitore; l'azzurro, affilato come una lama. C'era qualcosa che non andava.  

 I muscoli della sua faccia si contrassero.  

 Si fermò a guardare la strada, pensoso, immerso fino alle caviglie nel fango. La sua verità era... quale? Non l'aveva ancora trovata – forse il motivo era quello. "Aiutare il prossimo", come Himura, suonava bene ma era incompleto. C'era dell'altro.  

 Si sentì spossato, incapace di continuare. Sensazione strana per qualcuno che aveva sempre sprizzato energia.  

 «Oh, ma non ho tempo di preoccuparmi se procedo a tentoni, senza traguardi» mormorò. Era normale parlarsi dopo un lungo silenzio. «Devo guadagnare qualche soldo o non passerò l'inverno molto bene.»  

 C'era qualcosa che non andava.   

 La sensazione lo pungolava, incessante, a ogni pensiero, strisciando nel buio della coscienza.  

 Soujiro incrociò una vecchina e, d'istinto, le sorrise socchiudendo le palpebre.  



 «Doveva aprire la scatola, o non sarebbe mai stata felice.»   



 Si coprì il viso con una manica per non vedere le ombre al di là del fuoco. Nei cespugli sussurravano lamenti, sui tronchi erano scavati volti mostruosi. Gli facevano accapponare la pelle, ma era sicuro che fosse solo suggestione.  

 I fantasmi non esistevano.  

 Si addormentò sotto il cielo notturno, freddo e glaciale, con la sensazione di prendere solo tempo.  



 La stagione stava virando in modo definitivo.  

 Soujiro gettò la testa all'indietro, guardò in alto: si addensavano nubi foriere di tempesta.  Cosa vuoi da me?,  chiese, inquieto.  Se sto sbagliando, dimmi in che modo.   

 Il suo compagno rispose con vento e sperduti canti d'uccello. Soujiro scrutò la strada oltre la curva, poi chinò il capo e risistemò la bokken alla cintura, marciando avanti.  

 Perché mi pesi così? Io ero la tua spada.   



 Cosa vedo riflesso in un ammasso d'aria?   



 Il coperchio si sollevò quando vide l'uomo sgozzato.  

 Era tarda notte; nel labirinto della periferia, chiuso su se stesso, solo qualche lampo separava un magazzino dall'altro. Soujiro rientrava esausto dal porto, con varie notti insonni alle spalle. Si passò il dorso di una mano sulla fronte e ascoltò il brontolio del suo stomaco echeggiare quello del temporale in arrivo.  

 «Resisti, mi pagheranno domani.»  

 Un bagliore attirò la sua attenzione. Sembrava una fiaccola. Qualcuno doveva averla abbandonata lì vicino, per terra, a giudicare dalla luce. Un incidente? Vandali? C'era spazzatura dappertutto, nei vicoli – se un cumulo avesse preso fuoco, il lavoro di centinaia di famiglie custodito nei depositi...  

 Con un sospiro, deviò per controllare.  

 Beh, forse non dovrò tornare brancolando nel buio .  Posso prenderla io e–   

 L'elettricità nell'aria salì, rizzandogli i peli sulla nuca. Istintivamente, si guardò alle spalle.  

 La strada era deserta. Neanche un topo a rovistare fra l'immondizia. Rimase in ascolto finché le le gambe non cominciarono a tremargli per la stanchezza.  

 Vai, Soujiro. Non c'è niente.   

 Girò l'angolo, entrò nel cerchio di luce. Abbagliato, ebbe appena il tempo di pensare che non era normale provare tanto dolore agli occhi (febbre?) che una buca gli tolse l'equilibrio. Cadde.  

 «Ugh.»  

 Caldo. Scottante. Ritrasse la mano sinistra, mettendosi gattoni. La fiaccola era lì accanto, pressoché intatta; per pura disattenzione ci era quasi caduto sopra.  

 Le esalazioni della pece gli fecero girare la testa. Si stropicciò la faccia per schiarirsi i pensieri.  

 Decisamente, è ora di andare a dormire.   

 Sulla fronte gli rimase qualcosa. Corrugò le sopracciglia, girando la mano. Era scura.  

 Oh, che schi–  

 Era coperta di  sangue .  

 Mentre riconosceva l'odore che aleggiava sotto quello di