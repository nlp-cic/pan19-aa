occuparsi della lametta e della cinghia (e poco importava se le dita continuavano a sanguinarle). 


Clint non aveva l'aria di essersi ripreso, ma il suo aguzzino sembrò richiamato da un rumore, dalla porta dello stanzino che si apriva per rivelare una terza figura che Natasha non riconobbe. I due scambiarono poche parole, un secco cenno d'assenso, e un attimo dopo il messaggero se n'era già andato, lasciando l'uomo alle sue preoccupazioni. Lo vide ritornare al centro della stanza, studiare gli strumenti disposti su un carrellino poco distante, scegliere infine un grosso coltello e riavvicinare Clint, ignaro di tutto. 



Il cuore prese a batterle sempre più violentemente in petto.


“Lo so che il tiro con l'arco non è esattamente il suo campo, signorina Romanoff, ma magari può rispondere ugualmente.” Fece una breve pausa ad effetto: Natasha trattenne il fiato. “Quante dita servono per tendere un arco?” Le parole della donna la raggiunsero come se fossero state pronunciate da un altro pianeta, un pianeta lontanissimo. “L'avverto: sono piuttosto brava a riconoscere le menzogne. Quindi stia attenta a quello che dice, o sarà lui a rimetterci. Certo, dieci dita possono comprarle dieci bugie... spero di non dover arrivare a tanto.”

Si concentrò, si concentrò fino all'inverosimile per continuare a respirare normalmente, ma l'aria sembrò comunque bloccarlesi in gola, bollente. 


L'uomo che le aveva concesso la possibilità di salvarsi, di ricominciare da capo, di non soccombere al proprio passato e a se stessa, giaceva inerte in un fetido ripostiglio in compagnia di quello che non era altro che un macellaio glorificato, ad un misero passo dal vedersi sottrarre ciò che lo rendeva speciale: la sua bravura con l'arco, la possibilità di usarlo.



I pensieri si susseguirono furiosamente nella sua testa, uno dietro l'altro, ritmati dal sordo martellare del suo cuore.



Qualcosa le suggeriva che in realtà non sapessero un bel niente: ma se qualche informazione fosse davvero trapelata fino a loro? Se, in parte, fossero già a conoscenza di ciò che lo SHIELD sapeva sul loro conto? Avrebbe potuto azzardare, fallire e lasciare che Clint ne pagasse le conseguenze. Poteva davvero decidere di correre il rischio? 



D'altro canto, se fosse andato tutto a puttane, era sicura che lo SHIELD avrebbe trovato una soluzione: una protesi meccanica, qualcosa che l'avrebbe reso ancora più letale. Non sarebbe stata una novità, non nel loro campo.


No, si dette della stupida. Non poteva permettere che gli facessero del male: non si trattava di dolore fisico, si trattava di mandare in pezzi un'identità. Rischiare di farlo definitivamente.


Pensò che avrebbe potuto spiattellare i segreti dello SHIELD, dopotutto. Era vero che il direttore Fury aveva fatto tanto per lei, che aveva in qualche modo riabilitato tutte quelle figure paterne che l'avevano immancabilmente tradita negli anni della Red Room; eppure Clint veniva prima dei segreti di stato. Qualsiasi danno avesse fatto, avrebbero potuto provare a porvi rimedio in seguito; non altrettanto se avesse scelto l'altra opzione.


La consapevolezza la colpì come un'illuminazione, ma durò solo per un istante: tutto tornò a farsi torbido, confuso, doloroso. Se ci fosse stato qualcun altro, chiunque altro, al suo posto, avrebbe deriso qualsiasi dimostrazione di debolezza: gli agenti SHIELD sapevano esattamente in che cosa consisteva il loro lavoro. Non era piacevole, non era eroico, né sentimentale, ma era la realtà delle cose: chiunque fosse stato incapace di farsene una ragione poteva andarsene, trovarsi un impiego alternativo. Senza contare che, se i ruoli fossero stati invertiti e Clint avesse anteposto lei allo SHIELD, l'avrebbe disprezzato con tutta stessa: poteva benissimo cavarsela da sola, e il minimo che si aspettava era che anche il suo partner riconoscesse la sua autosufficienza.


Adesso, Natasha comprese, era lei a dover fare altrettanto: fidarsi delle capacità di Clint contro ogni buonsenso, andare dritta per la propria strada, mettere lo SHIELD avanti a tutto.



La testa le diceva che era la decisione più logica, la più giusta. Eppure lo stomaco continuava a farle male, la voglia di vomitare tornò a farsi sentire e la testa prese a girarle, come incapace di sopportare tutti quegli stimoli in una volta, come se i dati da analizzare fossero troppi e troppo in tensione gli uni con gli altri per permetterle di trarne una soluzione sensata, pulita, chiara.


“Signorina Romanoff...,” la voce della donna la strappò dalle sue elucubrazioni.


Il sapore del sangue le aveva riempito la bocca per la foga con cui si era morsa l'interno delle guance. 



Il tempo era agli sgoccioli e la necessità di una proroga sempre più pressante. 



Il lavoro della lametta sul cuoio, istancabile.


Clint l'avrebbe odiata.


Eppure andava fatto quello che c'era da fare.


Non l'avrebbe mai perdonata.


Vide l'uomo afferrare la mano sinistra dell'arciere, le mancò il respiro.


Non era neanche sicura che sarebbe riuscita a perdonare se stessa.


Il battito del suo cuore assordante, la confusione dei propri pensieri insopportabile. 



Socchiuse gli occhi, sgombrò la mente e inspirò a fondo.



La tensione della cinghia venne improvvisamente a mancare: tornò a sollevare le