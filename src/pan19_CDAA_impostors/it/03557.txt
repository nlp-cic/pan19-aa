la afferrarono da dietro e in un attimo l’uomo le fu addosso.
- Lasciami andare! - Gridò, cercando di divincolarsi, ma l’altro le strinse un seno, lasciandola senza fiato per il dolore.
- Smettila di starnazzare, tanto sai già quello che succederà. Lasciami fare e forse non uccideremo i tuoi preziosi marmocchi.
Annie smise di dibattersi, pietrificata dal terrore. Sapeva che il bandito aveva ragione, lei non poteva sperare di ribellarsi. Lo avrebbe fatto comunque se fosse stata sola, avrebbe lottato, ma non avrebbe rischiato la vita degli orfani.
Chiuse gli occhi e si arrese, cercando di non pensare a nulla e sperando che tutto finisse in fretta, ma invece di abusare di lei l’uomo fece una specie di gorgoglio e la lasciò andare.
Annie si voltò, e soffocò un grido nel vedere che l’altro bandito, quello che era rimasto fuori a fare la guardia, era in piedi dietro di lei con un pugnale in mano, mentre Hugh, quello che l’aveva aggredita, giaceva a terra con la gola tagliata.
Fece un passo indietro, terrorizzata, ma l’uomo non accennò ad aggredirla. Invece alzò una mano per tirare indietro il cappuccio del mantello e le rivolse un sorriso nervoso.
- È da un po’ che non ci vediamo, Annie.

Alicia versò un bicchiere di tè caldo a Marian e ne prese un altro per sé, ma il bicchiere di plastica le sfuggì di mano quando alzò lo sguardo verso la porta e vide Miriam che era appena uscita dall’ambulatorio.
L’espressione della ragazza la terrorizzò a morte e Alicia le corse incontro.
- Cosa c’è? È successo qualcosa a Guy?!
- Se n’è andato. - Miriam si interruppe con un singhiozzo e la dottoressa impallidì, mentre mille possibilità, ognuna egualmente terrificante, le turbinavano nella mente.
Aveva trascurato qualcosa? Aveva sottovalutato la gravità delle sue ferite? Ed era davvero troppo tardi per salvarlo?
Stava per correre verso la porta dell’ambulatorio quando Miriam riprese a parlare.
- È svanito nel nulla davanti ai miei occhi! Un momento era lì e l’attimo dopo era sparito!
Alicia riprese a respirare.
- Ha fatto un altro salto nel tempo?
Miriam annuì.
- Ma perché da solo? Ero insieme a lui, perché non sono saltata anche io?
- Perché lui? - Chiese Marian, amareggiata. - Sono io quella che doveva tornare indietro, non Guy…
Alicia si chinò a raccogliere il bicchiere che aveva fatto cadere e asciugò la pozza di tè dal pavimento usando una manciata di tovaglioli di carta, poi versò di nuovo la bevanda calda per sé e per Miriam.
- Venite, sediamoci per qualche minuto.
Alicia si lasciò cadere pesantemente su una delle sedie e Marian e Miriam sedettero accanto a lei, una per lato.
- Tornerà, vero? - Chiese Miriam, con un filo di voce. - Dimmi che tornerà.
Alicia le accarezzò una guancia.
- Lo ha sempre fatto. - La dottoressa si voltò verso Marian e le prese una mano. - E anche tu tornerai dalla tua famiglia.
Tutte e tre rimasero in silenzio per un attimo: avevano paura, ma volevano disperatamente credere alle parole di Alicia.
- È ferito, chi si prenderà cura di lui? - Sussurrò Miriam. - Alicia, sei sicura che fosse solo un brutto livido?
- Guy è forte, non gli succederà niente di brutto. Al massimo potrebbe avere una costola incrinata, ma nulla che possa essere pericoloso, stai tranquilla.
- Se fosse necessario, Robin chiamerà Matilda. - Disse Marian. - È una guaritrice ed è molto abile: è lei che ha fatto nascere i miei figli e che cura le ferite di Robin quando gli capita di farsi male combattendo contro qualche malvivente. Conosce tutte le erbe che crescono nella foresta.
Alicia sorrise.
- Sarebbe interessante conoscerla per discutere di medicina con lei, potrebbe insegnarmi qualcuno dei suoi rimedi e viceversa.
- Pensavo che la medicina di questo tempo fosse miracolosa. - Intervenne Marian. - Le medicine di Guy hanno salvato la vita dei miei bambini quando tutti li avevano dati per spacciati… Cosa potete imparare da Matilda che non sappiate già?
- Si può sempre imparare qualcosa di nuovo, a volte anche dalle persone o dalle situazioni più improbabili.
Le tre donne finirono di bere il tè e Miriam si rivolse ad Alicia.
- Cosa facciamo ora? - Chiese, e anche Marian fissò la dottoressa, in attesa.
- L’unica cosa che possiamo fare: aspettare che Guy torni. E nel frattempo continueremo a cercare un modo per rimandare a casa Marian.

- Guy? - Annie impallidì, portandosi le mani al cuore e Gisborne ebbe il timore che sarebbe svenuta, ma poi la ragazza si riprese e lo guardò negli occhi. - Sei davvero tu, Guy di Gisborne?
- Sì, Annie.
- Avevo sentito dire che eri morto.
- John non ti ha detto cosa è successo? Non ti ha raccontato come sono sopravvissuto?
- Lo sapeva?! - Esclamò Annie, poi sospirò. - Lui non parla molto. Ma non ti ho mai visto in giro e nessuno parla mai di te, la gente ti avrebbe notato se ti avessero incontrato...
- Vivo molto lontano da qui,