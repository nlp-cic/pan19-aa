ha in mano.
"Nessuna" conferma lei, raggiungendolo e piantando la tavola nella sabbia con un sospiro. "…Però." aggiunge un attimo dopo, squadrandolo da capo a piedi. "Il capo ha ragione. Dovresti davvero vestirti così più spesso."

Per un secondo Danny non può fare a meno di sentirsi compiaciuto - in modo del tutto automatico e del tutto privo di implicazioni, visto che ha messo una pietra sopra a qualsiasi pensiero inappropriato su Kono prima ancora di cominciare ad averne - ma il suo sguardo, quando lo abbassa sui propri jeans scoloriti e sulla t-shirt bianca, resta decisamente scettico.

"Non sembro un venditore di hot dog?"
"No" ride Kono, prendendo un sorso dalla sua bottiglia senza neanche preoccuparsi di togliergliela di mano. "Sembri quasi uno di noi."
"Quasi?"
"Un haole si riconosce a un miglio di distanza" lo punzecchia lei, divertita - ma a metà della frase Danny si accorge che non lo sta più guardando. Prima che possa chiederle cosa ci sia di tanto interessante dietro le sue spalle, Kono si riscuote e sbotta in una risata soffocata a malapena. "E' ridicolo."
"Cosa?"
"Il modo in cui Steve -" comincia, e poi si interrompe di colpo. Non serve essere un detective per capire che i suoi pensieri devono aver cambiato strada all'ultimo istante, e ops, si dà il caso che Danny sia un detective. Kono non sembra preoccuparsene troppo, comunque. "Il modo in cui resta imbambolato, ogni tanto" dice, allegra.

Danny quasi si strozza con la birra.

"Scusa - hai detto imbambolato, sul serio?"
"Mh-h" annuisce Kono. "Hai presente, sguardo fisso, sorriso idiota, perdita di contatto con la realtà...?"
"Stiamo parlando dello stesso Steve?" gracchia Danny. "Steve sono-un-SEAL-togliti-dalla-mia-strada McGarrett? L'unica cosa davanti alla quale potrebbe restare imbambolato è una pistola più luccicante delle altre, o, non so, un negozio di munizioni, forse."
Kono ride di nuovo, più apertamente, mentre si ravvia i capelli bagnati che le scivolano davanti agli occhi. "Anche i SEAL hanno dei punti deboli."
"Aspetta - c'è qualcosa che tu sai e io no, per caso?"

La ragione per cui all'improvviso Kono lo guarda come se la cosa ridicola fosse diventata lui gli è del tutto incomprensibile - e sente di non voler indagare oltre.

"Può darsi" dice soltanto, con un sorriso furbo, mettendosi la tavola sottobraccio e avviandosi verso il barbecue. "Cugino! Quanto pensi di metterci, io sto morendo di fame!"
"E' pronto tra cinque minuti!" annuncia Chin brandendo il forchettone, e un coro di approvazioni entusiaste si alza da tutto il resto del gruppo.

Della famiglia, suggerisce una voce - autorevole, solenne, un po' divertita - nella testa di Danny, ed è evidentemente colpa della birra se invece di trovarla una cosa melensa la trova, beh, non così melensa. Rassicurante, in effetti. Calda. Come il fuoco sotto la griglia e i colori del tramonto e la risata deliziata di Grace mentre batte le mani davanti alla torre più alta del suo castello. 

"Danno!" chiama Steve, agitando una mano, e fino a qualche mese fa sarebbe stato inconcepibile che qualcun altro a parte sua figlia lo chiamasse così - ed è ancora più inconcepibile che ormai ci si stia abituando. "Ci serve il tuo aiuto, qui!"

La birra. La birra, senza dubbio.

"Come, scusa?" lo rimbecca, avvicinandosi. "Devo aver sentito male, per caso mi hai chiesto aiuto o era un'allucinazione?"
"Ci serve una bandiera, Danno!" gli fa presente Grace.
"Per la torre del castello" precisa Steve, annuendo in modo sfacciatamente professionale - è un peccato che l'accenno di sorriso che gli increspa l'angolo della labbra rovini l'effetto. "Non avresti per caso una delle tue cravatte? Perché sarebbero molto più utili per questo che per - qualunque cosa tu abbia mai pensato di farci, davvero."
"Lo sai che c'è un secchio d'acqua proprio lì? Sarebbe molto più utile infilato sulla tua testa che altrove, davvero."
Il sorriso di Steve si allarga. "Non lo faresti" dice, tranquillo.
"Oh, lo farei eccome. Vuoi mettermi alla prova?"

Steve, vigliacco che non è altro, continua a sorridere e non lo degna neanche di una risposta.

"Facciamo così" propone, rivolto a Grace. "Vado a prendere una di quelle foglie laggiù, e tu e Danno potrete costruirci una bandiera, d'accordo?"
"D'accordo!" approva lei, felice.

Danny lo osserva balzare in piedi e raggiungere il giardino a passi grandi e veloci, come se si trattasse di una missione della massima importanza, e poi si siede accanto a Grace - sulla sabbia, ma può tollerare anche questo - e le posa un bacio tra i capelli, e resta ad ascoltarla incantato mentre lei gli descrive ogni muro e ogni torre e ogni passaggio segreto. Lontano, con la coda dell'occhio, gli sembra di vedere Steve che guarda verso di loro.



("E