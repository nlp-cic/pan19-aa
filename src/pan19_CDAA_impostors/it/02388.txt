fastidio, ma Brett si alzò comunque di scatto, si issò il borsone in spalla e si avviò nell’aria della sera, nella speranza che la camminata fino a casa lo avrebbe aiutato a schiarirsi le idee. A dispetto delle sue aspettative, però, Brett si ritrovò a domandarsi ancora una volta perché Liam avesse finito con il baciarlo quando, solo qualche istante prima, l’aveva guardato negli occhi come se avesse avuto l’intenzione di tiragli un pugno faccia. Per quanto si arrovellasse, non trovava una risposta che avesse un senso, del resto nulla dei recenti comportamenti di Liam l’aveva.

La partita seguente non l’avrebbero giocata insieme, e neppure quella dopo e quella dopo ancora.  Quel pensiero lo infastidì più di quanto avrebbe voluto ammettere.

Basta. Brett si disse che doveva smettere di pensarci, o se non altro doveva provarci, perché quel tipo senza controllo lui manco lo conosceva. Se Brett avesse avuto bisogno di un’ulteriore motivazione a supporto del fatto che non poteva proprio avvicinarsi in quel modo a persone come Liam, quello che era appena accaduto ne era la dimostrazione più che lampante.

 





Fin dal primo istante in cui Brett aveva aperto gli occhi quella mattina, non aveva smesso di pensare al fatto che di lì a poche ore l’avrebbe rivisto. Persino Lori doveva essersi accorta che qualcosa non andava visto che, a colazione, gli aveva domandato se si sentiva bene perché, a quanto pareva, era troppo silenzioso e aveva lo sguardo perso chissà dove.

Brett non aveva più avuto occasione di parlare con Liam sin da quando era stato espulso dalla Devenford e si era trasferito allaBeacon Hills High. Durante il tragitto in pullmann Brett non era riuscito a togliersi dalla testa l’immaginedell’auto distrutta del coach. Non gli ci voleva un grosso sforzo di immaginazione per figurarsi Liam che, con la mente del tutto offuscata dalla rabbia e senza curarsi del fatto che sarebbe stato scoperto e cacciato dalla scuola, colpiva la macchina, ripetutamente, con una mazza da baseball.

Non era un pensiero piacevole, ma era preferibile all’ultimo ricordo effettivo che aveva di lui. Brett si era fatto fin troppe domande da quando l’ex compagno era stato espulso dalla scuola e molte di esse non avevano ancora trovato una risposta. Soprattutto, Brett si era stupito di quanto spesso il ricordo di Liam fosse ritornato prepotente a occupare i suoi pensieri, pensieri che, ogni volta, aveva cercato di scacciare ripetendosi che comunque tra loro non avrebbe mai potuto funzionare e quindi era del tutto inutile tormentarsi. Con i se e con i ma non sarebbe arrivato da nessuna parte.

Brett sbuffò e quando si accorse che il pullmann aveva iniziato a rallentare la propria corsa, fino a fermarsi in un grande parcheggio nei pressi di un edificio chiaramente scolastico, iniziò a maledire il caso, la sorte, il destino o qualsiasi altra diamine di entità avesse fatto sì che gli toccasse giocare questa amichevole proprio contro la Beacon Hills High. Ancora non l’aveva neppure rivisto e già cominciava a provare quella spiacevole sensazione che si impadroniva di lui tutte le volte che era vicino a Liam: la netta percezione della calma che gli scivolava via, lenta quanto inesorabile. Brett si concesse un ultimo pensiero consolatorio: magari quel giorno Liam non era venuto a scuola, forse era a casa con la tosse, in fondo stava venendo l’autunno e un sacco di persone prendevano l’influenza in quella stagione. Beh, evidentemente non Liam, dato che gli era appena venuto incontro a passo svelto e ora se ne stava lì immobile e non pareva volere smettere di fissarlo.

Brett si accorse subito che il ragazzo che si trovava di fronte a lui era sempre Liam eppure, per certi versi, non lo era più. Qualcosa era cambiato e non era un qualcosa che la gente comune avrebbe potuto intuire a una prima occhiata, ma a Brett non ci volle molto per capire cosa era accaduto nel periodo in cui erano stati lontani. Qualcosa non era più come prima, certo, era il suo odore a essere diverso.

Fu Liam a rompere il silenzio. «Volevo solo dirti che ti auguro di giocare una buona partita.» declamò deciso, allungando la mano con tutta l’intenzione di stringergliela.

A quel punto Brett aveva davvero le idee confuse. La percezione che aveva dell’altro si era del tutto capovolta: Liam non era più il ragazzino che aveva conosciuto qualche mese prima, era un Licantropo che gli stava facendo un’offerta di pace. Tra tutte le ipotesi che aveva vagliato in preparazione di quella giornata, quello che stava succedendo non era qualcosa che fosse anche solo lontanamente pronto ad affrontare.

 Ancora una volta Liam era riuscito a spiazzarlo, e la cosa stava diventando davvero seccante. Brett non era abituato a perdere la calma, il che faceva di Liam una delle persone più pericolose che gli fossero mai capitate davanti. Licantropo o non Licantropo, Liam portava guai e andava tenuto a distanza. E rimesso al suo posto. Così Brett gli scoppiò a ridere in faccia, seguito dal resto dei compagni alle sue spalle.Forte dell’appoggio della squadra, che gli infuse la forza necessaria per continuare, Brett rincarò la dose. «Che cosa carina, Liam, te l’hanno insegnato al corso di gestione della rabbia? Basta chiedere scusa e si