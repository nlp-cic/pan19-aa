rimettendosi in piedi un po' goffamente.

“Tsune?” chiamò incerto, arrossendo un po' sotto lo sguardo degli astanti.

Quando scoprì che Tsunehito lo stava cercando sotto il tavolo in un altro punto, ridacchiò e gli si avvicinò.

“Andiamo”, mormorò caldamente.

Il bassista, senza battere ciglio, lo prese per mano e lo condusse fuori.

 

L'aria fresca della notte era un toccasana.

Asagi respirò a pieni polmoni e cercò di liberarsi del brutto odore di alcol e ambiente chiuso, pur sapendo che gli abiti che indossava ne erano ormai pregni. Gettò un'occhiata a Tsunehito, che invece digitava qualcosa sul suo telefono cellulare, sorridendo un po' emozionato e cercando di nascondersi dietro al grande ciuffo di capelli che solitamente fungeva da protezione.

Si sentiva davvero sciocco: più ripensava al calore della mano del bassista nella sua, più si emozionava.

“Tsk.”

“Hm?” il leader dei D, distrattamente, chiese spiegazioni.

“Hiroki-san ha scritto questo...”

Tsunehito gli porse il cellulare per permettergli di leggere i pochi ideogrammi visibili sullo schermo: “Bello spettacolo, a domani!” erano le brevi parole di un batterista un po' troppo divertito.

“Spiritoso”, mugugnò il cantante, infastidito dalle eventuali risate che erano seguite alla sua spettacolare uscita. “Chissà se lo troverà così divertente, domattina...”

“Che intendi?”

“Oh, non lo sai? Sessione straordinaria di prove!”

Il bassista rise: “Peccato per il suo mal di testa da sbornia...”

Nonostante tutto, anche Asagi si ritrovò a ridere di gusto, godendosi la sensazione di libertà e l'aria fresca che gli accarezzava il corpo accaldato, dandogli ristoro e schiarendogli le idee. “Hai ancora male?”, chiese all'altro, ripensando alla splendida sensazione del suo corpo contro il proprio e trattenendo un sospiro soddisfatto.

“Passerà. Grazie dell'abbraccio...”

Asagi avrebbe voluto sprofondare dalla vergogna.

“È stato bello”, concluse Tsunehito, con dolce calore.

Vagamente sollevato e persino emozionato da quella piccola confessione, il cantante dovette ripetersi mentalmente più e più volte che il bassista non aveva inteso nulla di strano, che non c'era alcun motivo di ripetere l'incidente – anche se forse avrebbe potuto escogitare almeno un paio di scenari per poterne approfittarne...

Così, inspirando a fondo per cancellare dalla mente certe intenzioni, tornò a scrutare l'altro, trovandosi a ricambiare un sorriso tenero. Cercando di ignorare ciò che provava per Tsunehito, che gli faceva battere forte il cuore, Asagi decise di chiudere la serata, non senza prima offrire un ultimo atto di gentilezza: “Se non abiti molto lontano, vorrei accompagnarti a casa...” mormorò, pur sapendo che forse avrebbe dovuto ripetere l'offerta parzialmente coperta dal rumore di una macchina che correva su strada.

“Abito qui vicino, in effetti...”

Asagi lo sapeva, aveva sbirciato i dati stampati sul contratto del bassista, curioso di sapere tutto di lui; qualche volta aveva dovuto combattere il desiderio di andare a vedere, da semplice passante, dove l'altro vivesse, dissuadendosi costantemente dall'idea dicendosi che una brava persona non si comporta da stalker. Il solo pensiero lo imbarazzava profondamente, spingendolo a considerarsi una brutta persona.

“Andiamo. Ti ho mai fatto vedere casa mia?”

“No, Tsune. Non ci conosciamo molto bene, a dire il vero...”

“Immagino che questa sia la volta buona”, rise il bassista, incamminandosi verso casa e confessando con semplicità: “A volte ti ascolto quando parli con gli altri e non posso fare a meno di pensare che abbiamo molto da recuperare, in quel senso...”

Il cantante non riuscì a replicare, limitandosi a seguirlo: sì, aveva un rapporto più diretto con gli altri membri della sua band, ma non per i motivi elencati dal bassista. Era di certo vero che avrebbero dovuto recuperare tempo per raggiungere quel grado di familiarità; allo stesso tempo, Asagi credeva fermamente che Tsunehito pensasse di non essere preso in considerazione – il che, anche se in parte, era vero. Il cantante cercava di trattare il bassista un po' più formalmente del dovuto per evitare di mostrare troppo interesse nei suoi confronti anche a rischio di dare l'impressione di curarsi poco di lui, convinto che mostrare tutto l'interesse che nutriva per Tsunehito fosse controproducente, nonché rischio per la stabilità della band.

Il bassista lo guidò verso una strada laterale piuttosto tranquilla, commentando a mezza voce: “Mi piace questa zona, è davvero serena. Ti fa sentire al sicuro...”

“Vivi qui?” chiese a bruciapelo Asagi, tutto intento a scrutare i piccoli edifici dalle finestre chiuse o prive di illuminazione. Era già così tardi?

“Oh, no. In fondo alla via c'è una zona un po' più grigia, ma altrettanto calma. Vivo in uno di quei palazzi.”

“Sei al sicuro?”

“Devo esserlo, non credi? Ne va delle attività dei D!”

La risata di Tsunehito non era particolarmente armoniosa e la sua voce non era affatto melodica, ma il cantante si sentì riscaldare il cuore. Con un mezzo sorriso sul viso, si sistemò gli occhiali da vista sul naso e replicò con una mezza risata: “Ci tengo che il nostro bassista stia con noi ancora a lungo...”

“Questo mi rende molto felice...”