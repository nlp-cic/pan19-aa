. Mi deludi».

Tauriel ridacchiò e Thranduil la puntò con lo sguardo. Lei tacque di colpo e si raddrizzò, le braccia lungo i fianchi, i piedi uniti sull'attenti.

«Sire».

«Niente sire, mi deludi anche tu. Capisco Galion, non è una foglia verde e ha sempre avuto difficoltà a tenere giù il gomito, ma tu». Thranduil mosse un passo verso Tauriel e le altre guardie indietreggiarono. «Tu non sei più un soldato semplice, Tauriel. Ho forse sbagliato a nominarti capitano della guardia?»

Tauriel scosse il capo con forza, lo sguardo offuscato. «No, sire. Ho lavorato a lungo per dimostrarti le mie capacità».

«Allora vuoi spiegarmi il tuo stato? E quello delle guardie sotto la tua responsabilità? Non si sarebbero ubriacate, se non avessero visto il loro capitano dare il cattivo esempio».

«Ma, sire, come potete dire–»

«Lo so e basta. Rispondimi».

Thranduil sentiva aumentare la sua rabbia, al punto che tra poco avrebbe potuto trasformarsi in un drago sputafuoco e bruciare Tauriel, Galion, guardie e servitori ubriachi. Ma forse meglio di no, o avrebbe dato fuoco anche alle bottiglie della cantina.

«Mi dispiace, Galion ed io volevamo provare il vino».

«Per assicurarci che fosse della migliore qualità, mio re» aggiunse Galion, con aria compita.

«Te n'eri già assicurato al suo arrivo».

Galion tirò su col naso. «Mio re, mi assicuro sempre che tu abbia il meglio del meglio».

Thranduil inspirò e strinse la mano intorno allo scettro. Prendersela con Galion quando entrambi avevano bevuto era del tutto inutile. Quel maggiordomo giocava sempre la carta del "bene per il mio re" ed era capace a tenergli il muso per mesi se Thranduil gli avesse detto qualcosa di poco gradevole.

«Sire, prima abbiamo rispedito i barili a Esgaroth, poi ci siamo seduti a far compagnia a Galion e al capitano» disse un servitore.

Thranduil si voltò di scatto a guardarlo e questi indietreggiò.

«Non c’è merito nel fare il proprio dovere».

«Nessun danno è stato fatto, mio re». Galion si lisciò la tunica. «Il banchetto non è di tuo gradimento? Per questo te ne sei allontanato?»

Dei passi giù dalle scale, di corsa, e piuttosto familiari, se le orecchie di Thranduil non gli giocavano scherzi.

«Padre!»

«Dimmi». Non si voltò a guardarlo. Non si sarebbe voltato a mostrare il viso rosso di rabbia a suo figlio.

Legolas discese gli ultimi gradini e si fermò di fianco a Thranduil. «Cosa sta succedendo?»

Thranduil fissò Tauriel, gli occhi stretti.

«Ci siamo distratti mentre eravamo in servizio e re Thranduil ci stava ricordando il nostro dovere» disse lei.

Le spalle di Legolas si abbassarono e lui sospirò. Quel sospiro di sollievo non gli piaceva e Thranduil lo scrutò. Certo, che gli era venuto proprio bene, suo figlio. Avrebbe voluto abbracciarlo e accarezzargli la testa, se non avesse temuto di finire disteso a terra appena si fosse mosso.

Non aveva bevuto poi così tanto.

«Porti notizie infauste» gli disse.

Legolas rivolse uno sguardo divertito a Thranduil. Non avrà notato il mio stato, mi auguro.

«Niente di così tragico, padre: i Nani sono spariti dalle loro celle».

Niente di così tragico. Niente. Di così. Tragico! Thranduil girò la testa verso Tauriel, che era sparita sotto il tavolo. Voleva forse sfuggire al suo biasimo? Strinse lo scettro, per impedirsi di correre al tavolo a tirarla fuori. Per i capelli, se necessario.

Per Elbereth, aveva creduto di fare del bene e invece era rimasto deluso alla prima occasione. Come si era fatta trascinare a quel punto? Era sempre stata lei a trascinare Legolas, gli era sembrato un segno di carisma, di capacità di incoraggiare i soldati in battaglia!

Il ragionamento lo portava a chiedersi cose su Legolas che non voleva affrontare. Legolas non era docile, ma non poteva credere che fosse lui a trascinare Tauriel a vedere i ragni a Sud, o a mettere sottosopra le cucine, o a disegnare la faccia del Governatore di Esgaroth su barili riempiti di ragni morti.

No, meglio tornare al problema sotto mano.

«Hanno scardinato le porte delle celle?» chiese a Legolas.

«No, non c’è alcun segno sulle porte. Devono essere state aperte da un abile scassinatore».

Thranduil guardò Legolas, che aveva un'aria molto compiaciuta a quella deduzione. Non poteva essere lui la mente malefica dietro tutti quegli scherzi, non con quella faccia. O no?

«Oppure sono state utilizzate, come si fa di solito, le chiavi. Quelle celle sono a prova di scassinatore».

«Padre, avresti dovuto sentire qualcuno aprirle, se fossero state aperte con le chiavi».

Thranduil raddrizzò la testa e guardò Legolas da sotto le ciglia. «Figlio mio, ci sono momenti in cui non posso percepire tutto quel che accade nel mio palazzo».

«Oh. Per effetto del vino?»

Thranduil corrugò la fronte. Lo stava prendendo in giro?

Tauriel riemerse da sotto il tavolo, sventolando un mazzo di chiavi. O forse erano due mazzi? «Eccole, non sono andate da nessuna parte!»

«E le hai tenute sotto controllo per tutto il tempo?»