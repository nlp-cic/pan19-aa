non è più “mia madre”, ma soltanto “Frigga”, come se usare soltanto i loro nomi lo aiutasse a non pensare al fatto che metà della sua famiglia è stata spazzata via.

Loki osserva tutto questo e non sa cosa farsene: per la prima volta ha armi che non sa come usare, parole che non sa come ritorcere contro colui che le pronuncia, sentimenti che non sa come sfruttare a suo vantaggio più di quanto abbia già fatto. 

Finalmente sovrano di tutto e di tutti, Loki scopre finalmente la vera impotenza.

*

Vento e neve, ghiaccio e buio. Jotunheim si spalanca sotto i suoi piedi, offrendo al suo sguardo le sue caverne gelide, i suoi monti impietosi, i suoi profondi crepacci di un blu livido, come ferite aperte su un cadavere congelato.

Loki guarda quello che avrebbe dovuto essere il suo regno e non commenta.

«Perché continui a tornare?», domanda Odino, in piedi immobile al suo fianco. «Sono sicuro che conosci trucchi e magie che ti impedirebbero di sognare.»

Sono entrambi avvolti in lunghi mantelli che il vento tenta di strattonargli via di dosso, e c'è quasi un dito di neve sulla tesa del cappello di suo padre. Curvo, con un bastone stretto tra le mani scurite dal freddo, è di nuovo il dio viandante che attraversa i mondi con passo leggero, e non più il dio della guerra che li conquista e ne porta via i tesori. Loki sbuffa una risata per il bieco trucco di suo padre, e il suo respiro si congela davanti alla sua faccia.

«Non vorrei che vi sentiste solo», lo prende in giro.

«Vuoi dire che tu non vuoi sentirti solo», lo corregge placidamente Odino. «Nessun altro può sapere di te, nessuno più parla di o con Loki. Non ti rimango che io. Di sicuro puoi apprezzare l'ironia della cosa.»

«L'apprezzo molto, infatti», replica Loki con giusto una punta di amarezza nella voce. «Così come apprezzo l'ironia nel fatto di dovervi tenere così vicino a me, quando tutto ciò che avrei voluto fare di voi era scaraventarvi nel buco nero più a portata di mano e dimenticarmi una buona volta della vostra esistenza.»

«E invece eccomi qui, intrappolato nei tuoi sogni», commenta Odino con un sospiro.

Loki non risponde. Non ha avuto scelta, lo sanno entrambi: non si sarebbe fidato di nessuna prigione che non potesse tenere costantemente sotto controllo, e di nessun altro carceriere se non sé stesso. È parte del prezzo che ha pagato, questa squisita punizione auto-inflitta.

«Non durerà ancora a lungo, lo sai. Prima o poi ti distrarrai, qui o dall'altra parte, e allora io potrò fuggire o qualcuno capirà chi sei e verrà a cercarmi», continua Odino, ragionevole.

Loki continua a tacere. Ha gli occhi chiusi adesso, e l'unica cosa che riesce a percepire, oltre alla voce di suo padre, è la neve che si accumula sulle sue spalle, si impiglia nei suoi capelli e gli seppellisce le gambe fino quasi alle ginocchia.

Vento e neve, ghiaccio e buio. Jotunheim si scuote sotto i loro piedi, e il rumore dei ghiacciai che si spaccano ricorda vagamente quello del tuono.

«Un ingannatore vittima del proprio inganno», mormora infine Loki con un filo di voce. «Anche in questo c'è dell'ironia, non credete, Padre?»

Odino si volta a guardarlo, vecchio, lento, mezzo cieco. Ancora temibile, però.

«Non avrei mai voluto questo, Loki», risponde.

Occorre un bugiardo per riconoscerne un altro, ma nessuno meglio di un bugiardo sa riconoscere la verità.

Senza più frecce da scoccarsi l'un l'altro, rimangono in silenzio fino all'alba, ad osservare la tempesta di neve infuriare intorno a loro, poi la corda tra realtà e sogno comincia a tirare sempre più forte dalla parte del mondo reale, e Loki scivola via, scomparendo pian piano tra il riflesso accecante del sole che si riflette sul ghiaccio.

*

Gli incubi di solito sono più interessanti da osservare, ma quelli di suo fratello riescono comunque a dimostrarsi noiosi e scontati.

Per numerosi notti Loki si vede cadere sul campo di battaglia, stretto tra le braccia possenti del dio del tuono, con parole di scusa sulle labbra, disperazione artificiale negli occhi umidi di lacrime, e perfino un tremito sottile nella voce. È stato bravo, non c'è che dire.

Segue i sogni macchiati di sangue di suo fratello e vi trova sé stesso insieme ad altri compagni caduti, insieme a Frigga, di cui non incrocia mai lo sguardo, e insieme a uomini e donne che conosce e di cui gli importa poco il destino ― giusto quel tanto da sapere se sono vivi o morti, in modo da poterli aggiungere o depennare dalla lista dei nemici ― e nel saperli vivi non si stupisce della paura di Thor di perdere anche loro.

Nei sogni come nella vita, Thor teme la morte altrui più della propria, teme di non essere in grado di proteggere gli altri più di quanto tema di non essere in grado di difendere sé stesso. Loki ne prende atto con disprezzo, come ha sempre fatto.

Quando si fa avanti, quindi, è solo per noia e non per nostalgia, e di