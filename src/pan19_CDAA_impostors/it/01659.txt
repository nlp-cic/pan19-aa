Potremmo cenare fuori.»

«Sì, contaci.» ribatté Alberto, irritato, e l'altro rise.

«Lascia il resto di mancia a Sini, Gila.» si raccomandò prima di andarsene, sollevando il colletto del cappotto in un gesto assolutamente civettuolo «Non si sa mai che torni utile un po' di gentilezza, nei prossimi giorni.»

«Il caffè era pessimo.»

«Dovresti provare la grappa.»

«Non bevo in servizio.»

Riccardo rise allegro, sporgendosi a baciarlo sulla guancia, lasciandovi una scia di rossetto prima di accostare le labbra al suo orecchio.

«Vedi, voi integerrimi rappresentanti della legge siete così noiosi.» sussurrò, divertito «Essere un criminale ricercato in tutta Italia ha questo genere di lati positivi, alla fine.»

 

«Sapevo che sei una persona ragionevole, Gila.»

Alberto si trattenne dal riattaccare rabbiosamente, non appena sentì il tono canzonatorio della voce che aveva risposto al numero che lui aveva esitato tanto a chiamare, componendolo e cancellandolo numerose volte. Si costrinse a mantenere la calma, fissando il profilo di Stevan che dormiva nel loro letto, il piumone tirato fino a coprirlo quasi completamente, lasciando visibile solamente una profusione di ricci scuri che ricadevano accanto al suo viso sul cuscino.

«Facciamo in fretta, Pazzini.» rispose lui, abbassando la voce per non svegliare il ragazzo. Il suo interlocutore rise.

«Per prima cosa, per quanto apprezzi che tu mi consideri legalmente sposato, temo che in Italia non siano ancora civilmente riconosciuti i matrimoni gay.» sospirò «Quindi lasciamo perdere Pazzini. Visto che non ho intenzione di dirti il mio cognome, comunque, direi che puoi chiamarmi tranquillamente Riccardo.»

Alberto strinse i denti, esasperato.

«Facciamo in fretta, allora, Riccardo.» sibilò, alzandosi di scatto e cambiando stanza per poter parlare più liberamente. Accostò la porta dello studio alle proprie spalle, controllando prima con uno sguardo rapido che Stevan non si fosse svegliato, ed andò a sedersi alla scrivania «Non ho tutto il tempo del mondo. Dimmi che cosa vuoi e io troverò un modo per rifiutartelo.»

Inaspettatamente, Riccardo rise.

«Credevo che almeno questo fosse chiaro.» replicò, tranquillamente «Voglio come te e tutti i tuoi agenti che Valon faccia le valigie e lasci Firenze. La Rossetti era sulla pista buona, anche se Valon è troppo in gamba per aver lasciato delle impronte sui bicchieri che lei ha mandato ad analizzare al suo amico di Siena.»

Alberto quasi cadde dalla sedia per la sorpresa.

«La Rossetti ha fatto cosa?» balbettò, prendendo l'appunto mentale di fare un serio discorso sulla disciplina alla sua sottoposta, anche se era abbastanza sicuro che lei lo avrebbe assolutamente ignorato: Viola sembrava avere una tremenda allergia a seguire le regole in maniera ortodossa.

«Quello che avreste dovuto fare tutti: insospettirvi. Dainelli e Carraro volevano dirtelo, ma lei ha pensato che fosse meglio aspettare i risultati per non prendersi una lavata di testa gratuita... cosa che ti prego di non fare, peraltro, quella ragazza è più sveglia di metà degli agenti uomini che hai lì dentro. Tu compreso, peraltro.» chiosò infine Riccardo, ridacchiando appena. Prima che Alberto potesse rispondergli per le rime, si affrettò a proseguire «Comunque, il punto è che io posso fornirti il materiale per rendere Valon inoffensivo e convincerlo a lasciare Firenze definitivamente. Il tuo lato dell'accordo è che devi farlo senza chiedermi nulla sulla provenienza del materiale o indagare su qualsiasi connessione a me potrai trovare in quei fogli.»

«E perché dovrei farlo?»

«Perché, come mi hai detto ieri pomeriggio, hai una tua moralità. E perché io ti sto facendo un favore più grosso di quello che pensi, credimi.» Riccardo sembrava inquietantemente sincero, in quelle parole «È meglio non lasciarsi coinvolgere da Valon, io lo so.»

Alberto esitò, prima di rispondere, giocherellando con una penna sul piano della scrivania. Si alzò in piedi e tornò alla porta, cercando con lo sguardo l'immagine rassicurante di Stevan addormentato. Valon aveva minacciato la tranquillità che lui stava cercando di costruire per sé e soprattutto per Stevan, e se avesse rivelato quello che aveva minacciato, chissà per quanto tempo Stevan non avrebbe potuto dormire sonni così tranquilli con la certezza di avere accanto qualcuno che lo amava e vegliava su di lui come Alberto faceva costantemente.


Sì, avrebbe fatto decisamente qualunque cosa, per lui.


«E sia.» rispose, senza però riuscire ad evitare di sentire l'amaro in bocca per quelle parole: era la seconda volta che scendeva a patti con Pazzolivo e, se anche la prima volta non era stato consapevole di quello che stava facendo (ed era finito con un uomo morto, anche se non esattamente la persona più per bene di questo mondo), adesso era pienamente consapevole di quello che stava facendo, e chissà quali sarebbero state le conseguenze.

«Ho sempre detto che è un piacere fare affari con te, Gila.» rise Riccardo, sentendosi sollevato molto più di quanto lui stesso volesse ammettere «Ti farò recapitare a casa il fascicolo con le informazioni che ti servono da una persona fidata.»

Alberto chiuse la telefonata senza neppure salutare. Quella conversazione, anche se prometteva di risolvere il problema, lo aveva lasciato con un profondo senso di inadeguatezza addosso; non gli piaceva, quello che stava facendo, e il reputarlo assolutamente necessario  non lo rendeva comunque meno