a voler proferir parola e scoprì così che le sue corde vocali non intendevano collaborare, puntò gli occhi in quelli dell'amico e si sentì avvampare tanto intensi erano quelli di lui. Ricordò all'improvviso che la Signora Hudson non era in casa e realizzò solo in quell'istante che lui e Sherlock erano dunque completamente soli. Non che fosse la prima volta. Non che significasse qualcosa in particolare. Contrasse le dita a formare due pugni stretti, si irrigidì piantandosi sul posto e assumendo involontariamente la posa di un soldato troppo teso. Abbassò lo sguardo e si schiarì la voce, preambolo del fallimentare tentativo di rivolgere un saluto all'uomo che gli stava di fronte.
Non una scalfitura a minare la compostezza di Sherlock il quale scivolò lateralmente con un movimento fluido soltanto per potersi avvicinare a John. Allungare le dita diafane e sottili sul volto dell'amico sembrò un gesto del tutto naturale, uno di quelli che si compiono di frequente e con immenso piacere. Un tocco che, seppur delicatissimo, su una scena del crimine avrebbe certamente incastrato l'assassino rivelando inappropriate impronte digitali sulla guancia della vittima. Ma John Watson non era una vittima e Sherlock Holmes non era l'assassino.
Riguardo al crimine, forse qualche nostalgico puritano avrebbe potuto storcere il naso e arricciare le labbra in segno di disapprovazione scuotendo intanto un capo troppo leggero per pensare che possa davvero contenere un cervello non già quasi totalmente atrofizzato.
Il colorito del medico virò quasi istantaneamente verso un rosso acceso che sapeva di imbarazzo e stupore. Se solo gli occhi del celebre consulente investigativo fossero stati in cerca di particolari utili alla risoluzione di un caso, avrebbero di certo riconosciuto sul volto di John Watson tutti i segnali tipici di chi è stato scoperto. Eppure, in quel lungo momento di inattesa intimità, la trasparenza del suo sguardo era rivolta a qualcosa che andava oltre la professione, oltre un palazzo mentale in continua evoluzione, oltre l'ossessione per il crimine e l'investigazione. Puntava dritto all'anima di colui che lo aveva seguito sempre e comunque senza porsi troppe domande. Spilli infuocati a dispetto della glaciale sfumatura, gli occhi di Sherlock trapassarono gli abiti e la pelle fino a pungere il martellante cuore di uno spaesato Watson.
Le dita si fecero palmo sulla guancia dell'uomo, un palmo piacevolmente caldo.
I pensieri nella mente di John avevano toccato invece temperature ben più elevate causando in lui confusione e paura insieme a qualcosa che non voleva identificare. Da che aveva memoria non si era mai interessato, sessualmente parlando, a qualcuno che non fosse una donna. Oggettivamente belle o meno, in carriera oppure no, coetanee o con qualche anno in meno o in più, tutte le sue accompagnatrici avevano in comune la fisicità tipica di un essere umano di sesso femminile. Provare dunque brividi in serie lungo la schiena in seguito alla carezza di un uomo, lo allarmava. Ed eccitava.
Se essere un uomo adulto non gli fosse bastato per rendersi conto del significato di certe reazioni corporee, il medico che era in lui sarebbe stato ben lieto di illustrargli passo dopo passo con dovizia di particolari il perché del battito cardiaco accelerato, del calore diffuso, dello stomaco stretto in una sequenza di fastidiosi nodi immaginari, della scarsa salivazione e di una pronunciata tensione nell'area pubica.
John Watson infine si ritrasse da ciò che provava e da Sherlock Holmes, lasciando sospesa a mezz'aria la mano di quest'ultimo. Non fu però in grado di dire alcunché, autorizzando così l'amico e compagno di tante avventure a non darsi per vinto.
Quale che fosse il suo nuovo esperimento, ammesso che di questo si trattasse, stava senza alcun dubbio minando seriamente la stabilità di John il quale tanto più indietreggiava quanto più l'altro avanzava verso di lui senza proferir parola.
Ciò di cui il medico non aveva tenuto conto nell'allontanarsi dalla propria poltrona - stordito dal caos di emozioni che gli sconvolgevano mente e animo - e di cui invece il consulente investigativo era perfettamente conscio, era la presenza di una seconda poltrona che accolse lui e la sua goffa caduta come meglio poté.
L'ombra di un sorriso sulle labbra di Sherlock Holmes il quale in un attimo si fece spazio con le ginocchia ai lati delle gambe dell'amico. Entrambe le mani adesso sul viso di lui ad esercitare una leggera pressione atta ad impedire a Watson di distogliere lo sguardo.
Nessuno dei due si preoccupò di contare i secondi di quell'immobilità, preludio del definitivo sconvolgimento di entrambi.
Benché Sherlock Holmes sembrasse indossare la solita maschera inespressiva, a guardarlo bene negli occhi Watson si accorse di quanto anche lui fosse preda delle proprie sensazioni. Si domandò se pure l'amico le ritenesse assurde. Si chiese come entrambi fossero finiti in quella situazione surreale e soprattutto perché. Prima di poter passare al quesito successivo, però, l'uomo perse di nuovo il controllo di ogni cosa.
Le labbra di Sherlock Holmes si posarono su quelle di John Watson. Dapprima gentile e lenta a reclamare uno scandaloso bacio omosessuale, la bocca del consulente investigativo tentò poi di prevalere con forza quasi violenta su quella dell'altro, restia a schiudersi. Le mani sottili ed eleganti, portato a termine il compito di imprigionare Watson in una posa favorevole, avevano poi conquistato nuovi centimetri di quel corpo che tante volte era stato così vicino al proprio