esiste dentro di lui. Esiste ancora.

Certi giorni sono difficili, e alcune settimane sono particolarmente dure, ma ora la sua vita è questo. Solo questo.
Toglie le scarpe e butta le chiavi su un tavolinetto; accende la televisione senza nemmeno far caso al programma, e s’immerge in quella solitudine che non sa mai bene come affrontare, in quel silenzio senza pace che lo accompagna da anni.

Il presentatore fa una battuta, il pubblico ride, e Kei si lascia sprofondare in quella vita senza musica, in quel luogo buio - ma no, non è niente di speciale, ricorda a se stesso. È solo vita.
Non somiglia per niente alle giornate passate ad ascoltare la radio nella sua minuscola cucina di allora, ai sorrisi che non risparmiava, a come l’aveva visto danzare tra le stelle; Kei non l’ha mai meritato, e lo sa. Va bene così.
Quella non era vita: era un miracolo.
Ma conserva ancora gelosamente ogni suo sorriso, ogni accenno di risata che ha visto nei suoi occhi, e tutte le lentiggini sulle sue guance; forse il suo amore per lui non è stato altro che una goccia di pioggia, un sentimento sospeso in quel nulla inevitabile, ma Kei ci ha guadagnato le stelle.

Accende il computer senza più pensare a quei ricordi tiepidi che gli fanno sentire solo più freddo; ignora la televisione che ancora borbotta nell’altra stanza, il telegiornale che enumera decine di piccoli errori senza importanza - la borsa di Tokyo, i risultati delle Olimpiadi, i tassi di criminalità, il ritorno della bella stagione, l’esplosione di un condominio.
Un altro incidente? Kei si chiede quanti altri ce ne siano stati.
E si sarà trattato di un incidente? Anche quello di quattro anni fa sembrava un incidente.
Quante altre parole saranno servite per coprire tutte quelle tragedie, tutte quelle perdite imperdonabili? In quanti ci avranno creduto, troppo disperati per poter pensare a qualcosa di diverso, qualcosa di vero? Che pena, le parole. Che pena.
Da quando Tadashi è scomparso, Kei non è riuscito a sentire altro che l’assordante silenzio del mondo.

Sono passati quattro anni.
E proprio quel giorno, questo giorno…
No, pensa - dev’essere una coincidenza. Una curiosa coincidenza, sì, solo questo.

Ignora il panico che gli chiude la gola, si costringe a mettere da parte il dolore, le risate e i sorrisi - li racchiude fuori da quello spazio vuoto e inconsolabile, nel ricordo delle stelle sopra di lui, sopra Tadashi, della musica intorno a loro; le fiamme l’hanno già divorato una volta, e ripensarci, riportare alla mente proprio quel giorno… per la prima volta dopo quattro anni, Kei sta giocando col fuoco.

Non ha motivo di rimuginare ancora; Tadashi è morto, soffocato dal fumo e dai suoi errori - dai loro errori, dal loro segreto.
Ma chi altro poteva saperlo? Chi altro può aver parlato? Lo conoscevano solo loro, soltanto loro e il loro paradiso artificiale: dovevano partire.

Sì, lui e Tadashi avrebbero dovuto prendere un aereo esattamente quattro anni prima, un aereo che li avrebbe portati via dai loro errori, via, in un luogo inaccessibile, e lontani, verso la rinascita.
Si erano scambiati ogni genere di promesse - e sono passati soltanto quattro anni e un giorno; ricorda la sua risata, i denti bianchi nel buio della stanza, e la sua promessa.
Andiamo via, gli aveva detto: scappiamo. Questo sarà il segnale.
Un messaggio in codice, un numero segreto e un luogo nascosto: non importa dove, fuori dal mondo - va bene? Questo sarà il segnale.
Ovunque fuori dal mondo: è dove voglio andare insieme a te.

E quel numero è rimasto un numero vuoto, morto insieme a Tadashi, un numero che non esiste - cifre prive di significato e colme di dolore.
Kei se n’è andato lo stesso, consumato da quel dolore e dalla sua assenza - è andato a Tokyo, dove nessuno lo cercherà mai, così vicino e così lontano dal luogo tetro del loro passato, da quell’errore che è costato la vita a Tadashi, dalla loro fiducia mal riposta, dall’appartamento in fiamme che gli ha strappato il suo miracolo.
Nessuno a parte lui potrà mai ricordare i lineamenti di Tadashi, nessuno potrà mai sapere come il fuoco li ha cancellati; Kei ha riposto quelle memorie tra le pagine di un libro come un fiore essiccato, e la colpa risuona ancora chiara nella sua mente.
Il viso di Tadashi era irriconoscibile, così carbonizzato - cancellato; ora non esiste più, non esiste nemmeno lui.

Forse non è stata colpa di nessuno - hanno provato a convincerlo, certo, ma non è mai riuscito a crederci fino in fondo: non può essere stato solo un incidente, una perdita di gas, una fiammella accesa per caso.
No, non può essere. Kei sa chi è stato, sa chi li ha puniti, e sa che non verrà a cercarlo, ora che gli rimane solo il suo pianto e un tempo sospeso, una morte che ha i suoi occhi, e che lo costringe a guardare in faccia la realtà di quel silenzio.
Cercare di combatterli è stato un errore: come si può estirpare