Caffè Francia. Lì, il proprietario inveisce contro il figlio di sei anni, seduto ad uno dei tavolini giusto fuori dal bar. Il povero bambino, a quanto pare, è incapace di comprendere la proprietà commutativa dell’addizione.

“Che c'è le breccole ‘ntla testa, Grantaire? Se due più quattro fa sei, allora quattro più due fa sempre sei! E cosa sono questi sgorbi nei margini? È così che fai attenzione in classe?!”

Grantaire si fa piccolo sotto lo sguardo infuriato del padre, e Don Myriel si impietosisce. Smonta dalla bici e si avvicina. Saluta il proprietario, che sembra sgonfiarsi nello sguardo compassionevole del prete.

“Sa, stavamo pensando di ampliare il San Musano – è solo un orfanotrofio, al momento, ma pensavamo di farlo diventare anche un oratorio,” dice Myriel. “Saremmo felici se ci mandasse Grantaire” – e qui rivolge uno sguardo caloroso al bambino, che arrossisce – “Potremmo anche organizzare ripetizioni di matematica!”

Il barista sbuffa, e scuote la testa. “L’oratorio è anche una buona idea, ma non pensi di riuscire ad inculcare nulla in questa sua testaccia” – e qui scompiglia i riccioli scuri del figlio con forse un po’ troppa violenza – “È il sangue francese della madre, vede... Tutti con la testa con la testa tra le nuvole a pensare alle minchiate, senza occuparsi delle cose serie.”

In quella, un gruppo di bambini entra schiamazzando nella piazza, e Grantaire alza il capo speranzoso. Stanno rincorrendo un bellissimo bambino biondo, paonazzo di rabbia, dagli occhi di un azzurro stupefacente.

“Angiolrà, Angiolrà!” gli urlano i compagni. “Ma è perchè i tuoi sò mafiosi che sei pieno di soldi?!”

Enjolras si ferma  e si morde il labbro. Il terzetto sulla porta del bar si è pietrificato, e osserva lo scambio. Pugni stretti, Enjolras si volta verso i bulli e dalla sua bocca esce un fiume di imprecazioni in furioso (ed assolutamente inintellegibile) dialetto di Catania. Poi, invece di scappare nella direzione opposta, Enjolras si lancia contro i propri inseguitori, i quali strillano e fuggono, il biondo alle calcagna come una sorta di putto vendicatore.

Una volta spariti i bambini, è Grantaire a rompere il silenzio, enunciando chiaramente: “En-jol-ras.” 

I rimasugli d’accento francese della madre arrotondano la r del nome, e piegano l’en. Il barista guarda il figlio come se fosse diventato matto, e Don Myriel sorride benigno.

“Enjolras,” ripete, anche se il suo en sembra an e la sua r è italiana e sonora. Grantaire dà la sua approvazione con un cenno della testa.

Il barista sospira, e scompiglia di nuovo i capelli di Grantaire. “Su, che il buon Don Benvenuto ha da fare. E tu ricomincia... sette più tre?”

Suo malgrado, Don Myriel lascia Grantaire alle cure del padre, e reinforca la bici per continuare il suo giro.



 *


Ore 12:00


 

Don Myriel li trova in una stradina vicino alla chiesa. Il cherubino rabbioso, Enjolras, e Combeferre, la cui famiglia è residente di Gubbio da tempo immemore. Sono seduti sui gradini di casa di quest’ultimo, e Enjolras tiene banco con decisione, raccontando all’amico gli avvenimenti della mattinata, punteggiati di espressioni dialettali. Il buon prete capisce a fatica, ma Combeferre annuisce comprensivo – o ci è abituato, o si è ormai arreso a non capire una parola su tre di ciò che dice l’amico.

“En-jol-ras,” chiama Don Myriel, scandendo il nome come gli ha insegnato Grantaire. Enjolras alza la testa, interrompendo il suo sproloquio. “Combeferre. Buongiorno!” Combeferre si aggiusta gli occhiali sul naso (montatura di plastica azzurra, enormi sul suo viso) e borbotta un educatissimo: “Buongiorno, Don Benvenuto.”

Il sorriso di Don Myriel si allarga. “Avete mai pensato all’oratorio?”



 *


Ore 13:00


 

“Don Myriel, Don Myriel! Guardi cos’ho fatto?”

A ora di pranzo Don Myriel si reca sempre al San Musano, per aiutare con il pranzo dei bambini, nonostante le suore continuino a protestare, sostenendo che non sia un lavoro da parroco.

Non appena mette piede nella stanza, un bambino dai capelli rossi gli salta addosso brandendo un ventaglio di carta a mo’ di spada. È Feuilly, ovviamente, uno dei bambini dell’orfanotrofio. Un sorrisone gli taglia in due il viso lentigginoso, mentre apre il ventaglio per farlo vedere a Don Myriel. All’interno è decorato con una vivida riproduzione di Don Myriel che ammanetta un losco figuro. C’è pure un cadavere sanguinante sullo sfondo. Sopra la scena campeggia, in matita azzurra, la frase: “GRASIE DON MIRIÈL.”

“Le piace?” chiede Feuilly, improvvisamente timido.

Don Myriel ha gli occhi sbarrati. “Se mi piace? Eccome! È un capolavoro, Feuilly! Mi piace soprattutto la sfumatura di rosso che hai usato per il sangue.”

Feuilly è estasiato. Suor Addolorata e Suor Genuflessa sono molto meno impressionate, a giudicare dai loro cipigli aquilini. “Feglì! Su che tra un po’ è pronto a tavola!” chiamano le due.

Feuilly sfreccia ad unirsi agli altri bambini, ma non prima di aver regalato