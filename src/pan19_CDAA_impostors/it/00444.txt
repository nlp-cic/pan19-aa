, lei è un perfetto imbecille."

Young sorbì il rigurgito bilioso scagliatogli addosso, trincerandosi dietro il consueto silenzio abulico, Bell strabuzzò gli occhi e crollò il capo, in preda allo sconcerto, Lestrade non ebbe reazioni di sorta, esausto anche solo per pensare di arginare la strabordante invadenza di Holmes. Aveva scalato una montagna priva di appigli, a mani nude, sotto un sole cocente e, quando si era illuso di aver raggiunto la cima, era bastato un battito di palpebre perché si ritrovasse di nuovo alle pendici, tutto da rifare.

Con i movimenti rigidi di un pupazzo di fil di ferro, aprì la porta e si rivolse ai due agenti di guardia: "Portatelo in cella; formalizzeremo l'arresto non appena il sergente Donovan sarà rientrato."

"La notte non è ancora finita" constatò Bell, rimettendosi in piedi a fatica, mentre Young veniva trascinato fuori in manette. "Queste carte mi toglieranno il sonno."

Si aspettavano entrambi il contrappunto sarcastico di Holmes, che non giunse; del consulente investigativo, nella stanza degli interrogatori, non vi era più traccia.

 

 

§§§

 

 

"Vuole un passaggio?"

Benché il marciapiede fosse animato solo da sparuti gruppetti di turisti e alcune coppiette, Lestrade era convinto di poterlo riconoscere anche in mezzo ad una folla: Holmes era l'unica persona, in un'estate tanto torrida, a poter gironzolare per Londra con una sciarpa di stoffa leggera al collo, sembrando piuttosto un modello di Vogue che uno squilibrato con il sangue da rettile.

Il giovane non rispose, ma si accomodò sul sedile del passeggero, ripiegando un po' le lunghe gambe per incastrarsi negli spazi ristretti della vecchia Rover. Il grazie, secco secco, lo aggiunse Lestrade a mente.

Mentre l'auto ripartiva tossicchiando, l'ispettore buttò lì, per amore della conversazione: "Forse è questo che la gente definisce serendipità…"

"La gente dice idiozie: è osservazione, e calcolo" obiettò Holmes, demolendo con una manciata di parole interi castelli di carte libreschi sulla teoria della sincronicità di Jung. "Dopo essere sgattaiolato via dalla sala degli interrogatori, sono sceso nel parcheggio: il primo ad andarsene è stato l'avvocato Bell, poi è toccato al sergente Donovan. Ciò significava che le pratiche per l'arresto di Young si erano concluse e, probabilmente, avevate anche preso accordi per la conferenza stampa di domattina. L'ambulanza è venuta per Thomas Grey, vero? L'anemia e i nervi a fior di pelle possono essere una combinazione temibile."

Sebbene fosse poco più in carne di un lampione, c'erano voluti tre agenti perché il padre di Marcia non si abbattesse a peso morto sul pavimento, nel momento in cui avevano dovuto comunicargli il decesso della figlia. Sull'altra sedia, sua moglie Celia aveva emesso un unico, straziante singhiozzo, minuta e composta come la bambina che aveva appena perduto.

"Poi ho considerato la sua avversione nei confronti dei rapporti, unita al fatto che non ne affiderebbe comunque la compilazione ad altri; quindi, alcuni minuti per impilare i fascicoli sulla scrivania, prendere l'auto e lasciare il dipartimento. L'ho preceduta lungo il solo itinerario possibile: oggi pomeriggio, durante un flash-mob, un gruppo di naturisti molto calorosi ha infierito sugli idranti e i tombini del Millbank, cosicché un buon tratto di strada è ancora chiuso e allagato; lavori in corso e sensi unici hanno fatto il resto… Anzi, le dirò che è in ritardo."

"Sono un guidatore prudente" si schermì Lestrade: aveva smesso da tempo di incupirsi perché Holmes lo trovava dannatamente prevedibile. Inoltre, gli eventi di quella notte lo avevano svuotato di qualsiasi velleità di reazione. "A proposito, non mi ha detto dove devo accompagnarla."

Solo in quel momento, si rese conto che scendeva negli inferi londinesi, ogni giorno, e la sua unica guida in quei luoghi oscuri, la sua sola speranza di riemergerne illeso era un perfetto sconosciuto. Non sapeva nulla di lui, neppure i dettagli basilari della sua esistenza: dove abitava, se viveva da solo, se aveva genitori, fratelli, amici, una ragazza. O un ragazzo, se l'intuito non t'inganna.

Innamorarsi di un estraneo era probabilmente la cosa più stupida che un quarantenne, sposato con il proprio lavoro e sentimentalmente inabile, potesse decidere di fare. Se poi l'estraneo in questione era Sherlock Holmes, la cosa diventava anche estremamente pericolosa.

"Resta di strada per Hammersmith: quando l'avremo raggiunta, le darò le indicazioni necessarie" fu la sommaria spiegazione del passeggero, in uno sfoggio di ritrosia che non si adattava per nulla al suo carattere, come Lestrade aveva imparato a conoscerlo.

Decelerò fino a fermarsi, quando scattò il rosso; allora, percorse con lo sguardo la superficie impolverata del parabrezza dell'auto, verso il cielo, una cupola di catrame rovesciata sulla capitale e imbevuta d'afa, in cui le sole luci a brillare e sfrecciare sopra la sua testa erano i fari di posizionamento degli aerei.

Di sottecchi, si accorse che Holmes lo aveva imitato e se ne stava con il naso sottile all'insù, a guardare assorto nella stessa direzione; curvò le labbra in una parvenza di sorriso, che lo tradì. Un istante dopo, entrambi avevano riportato gli occhi sulla strada, come