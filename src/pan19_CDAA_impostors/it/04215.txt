su quel luccichio di promesse mantenute. Per qualche minuto ci fu solo il silenzio quieto di quell’abbraccio, in lontananza le voci che provenivano dal piano inferiore.

«Sono contento che tu sia qui» mormorò poi Simone, il tono quasi sussurrato di chi non vuole interrompere il momento.

Ivan sorrise.

«Sono contento di essere qui» rispose, le labbra che andavano a cercare quelle del ragazzo. Qualcosa, in quel bacio, in quella manciata di istanti silenziosi, gli fece salire un groppo in gola, un’ondata incredibile di affetto per il ragazzo che teneva tra le braccia, per quello che appena qualche anno prima sognava Rio di notte in quel letto, per quello che sorrideva dalle foto sulla parete, per quello con al collo quelle medaglie, sulle spalle quelle promesse, e per quelle mura tra le quali era cresciuto, giorno dopo giorno, per poi incrociare la sua strada e far crescere pure lui.

«Interrompo qualcosa, piccioncini?»

Ivan e Simone sobbalzarono e si staccarono. Martina li guardava dall’uscio, un sopracciglio alzato e un sorriso malizioso sul volto.

«Sei insopportabile» bofonchiò Simone, una mano che correva tra i capelli.

Martina gli fece il verso. «Comunque è pronto, scendete» comunicò. «Ringrazia che sia venuta io e non papà» commentò poi diretta a Simone, scomparendo prima che il fratello minore potesse ribattere.

 

 

Se si fosse trovato ad analizzare il filmato di quel pranzo nella sala video del PalaEvangelisti come se si trattasse di una partita di campionato, Ivan avrebbe ammesso senza problemi di aver commesso un errore di valutazione. Ma ehi, era difficile fargliene una colpa. Forse erano state le voci di Martina e Luca che si inseguivano in un chiacchiericcio continuo e allegro, forse era stata Marisa che lo coinvolgeva in un discorso dopo l’altro con un entusiasmo pari solo a quello del figlio, forse era stato il rumore delle posate sui piatti bianchi, forse l’ottimo risotto ai porcini, o forse (e più probabilmente) la presenza di Simone accanto a lui, che si voltava continuamente a guardarlo con un sorriso che, e qui il cuore di Ivan aveva perso un battito, non si poteva definire altro che innamorato. Fatto sta che, una volta sciolta la tensione iniziale, Ivan non aveva impiegato molto a sentirsi a proprio agio a quella tavolata, e aveva abbassato la guardia. Solo quando era quasi alla fine del proprio piatto di risotto e si stava chiedendo tra sé e sé se sarebbe stato scortese chiedere il bis aveva capito di aver compiuto un madornale errore.

«Simo, come sta Oreste?»

Ivan non alzò lo sguardo dal piatto nel sentire la voce di Paolo, limitandosi ad esprimere la propria stizza infilzando con decisione un fungo affettato. Percepì Simone irrigidirsi appena, al proprio fianco.

«Bene, l’ho sentito qualche giorno fa, è in vacanza»

«E quelle voci che mi dicevi? Torna a Trento, alla fine?»

Ivan si dedicò con notevole meticolosità ad appiattire il poco risotto rimasto nel proprio piatto con la forchetta mentre Simone rispondeva che no, ancora non si sapeva nulla ma era probabile che ritornasse per la stagione successiva. Oreste era un argomento spinoso, Ivan non poteva negarlo. La consapevolezza di ciò che c’era stato tra lui e Simone e di quanto quella storia avesse contato per il palleggiatore lo rendeva nervoso, e sebbene sapesse che le proprie paure erano del tutto irrazionali non riusciva a non sentirsi minacciato all’idea del ritorno del primo amore di Simone a Trento, all’idea che qualcuno (qualcuno che era più vicino, più giovane, più simile a Simone) potesse scalzarlo dal posto che si era ritagliato nella vita del proprio ragazzo negli ultimi mesi.

«Se lo merita, è un bravissimo ragazzo»

Ivan alzò lo sguardo al commento di Paolo, in tempo per vedere Marisa fissare il marito con un’occhiata truce. Sentì la mano di Simone raggiungere la sua sotto al tavolo e la strinse. Fu Martina a spezzare la tensione, offrendosi di aiutare la madre a portare in tavola l’arrosto e le patate al forno. Ivan si voltò verso Simone.

«Quindi tutti mangiano come persone normali, sei solo tu che fai lo schizzinoso»

«Io mangio benissimo!» fu l’indignata replica di Simone.

«Tu mangi tristissimo» lo corresse la sorella, mentre toglieva i piatti vuoti del primo da tavola. «Ti prego Ivan, dimmi che almeno quando è con te lo obblighi a mangiare decentemente»

«Io ci provo, ma lui mi riempie la casa di pasta integrale a tradimento»

«La pasta integrale è molt-»

«E dire che da piccolo eri normale» fu il commento della madre, che fece scoppiare a ridere la tavolata. La donna si rivolse poi ad Ivan. «Devi venire a pranzo più spesso, cucinare per una buona forchetta mi dà più soddisfazione che cucinare per questo qui» spettinò i capelli al figlio, fintamente imbronciato.

«Vuole già più bene a te che a me» mormorò a mezza voce Simone, senza riuscire a nascondere un sorriso sollevato. Ivan lo ricambiò, un peso che si scioglieva liberandogli il cuore, l’impressione che conquistarsi quegli scherzi e quell’intimità con la famiglia del ragazzo fosse un passo importante, un passo che non aveva mai fatto e che