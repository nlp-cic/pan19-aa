gridare alla volta del signor Pendragon: «Invece che starsene lì ad osservare tranquillamente come se io facessi parte di un reality show trash, potrebbe venire qui ad aiutarmi, non le pare?».

Ma un momento dopo il signor Pendragon era sparito. La mascella di Merlin toccò il pavimento e il ragazzo, per la frustrazione, scagliò via il manico di plastica e si abbassò per raccogliere quanta più neve possibile. Poi si mise a farne delle palline e a tirarle, una dopo l'altra, contro la finestra vuota.

«Questa è perché lei è un lavativo!» disse tra i denti, sentendosi un po' meglio. «Questa perché crede di essere superiore a tutti gli altri e invece non alza mai un dito, questa perché è un idiota, quest'altra sempre perché è un idiota ma visto che lo è così tanto vale doppio, e-»

Dovette bloccarsi, il braccio alzato a mezz'aria, quando il portone della villa si aprì e il signor Pendragon apparve sulla soglia, un capotto blu di un tono più scuro dei suoi occhi addosso. La palla di neve cadde dalla mano di Merlin.

Il signor Pendragon aggrottò le sopracciglia e alzò il naso, fissando la finestra sulla quale rimanevano appiccicati i rimasugli inconfutabili del misfatto.

«Hai... lanciato palle di neve contro il vetro dove stavo io.» Non era una domanda, piuttosto un'affermazione vagamente sbigottita.

«Eeeeeeehm» temporeggiò Merlin, chiedendosi se fosse utile nascondere la neve che aveva tra le bracia dietro la schiena.

A reagire per primo fu il signor Pendragon che, a sorpresa, si abbassò, appallottolò della neve e gliela scagliò sul braccio come un proiettile.

«Ahi!» protestò Merlin, incredulo, toccandosi col guanto la parte lesa.

«Hai iniziato tu!» fece presente molto sportivamente l'altro.

«Sì, ma io non tiro mica come un giocatore di baseball professionista sotto anabolizzanti!»

«Nemmeno una ragazzina si lagnerebbe tanto...»

«Invece credo-» Ma Merlin fu costretto a interrompersi di nuovo perché in quel momento stava accadendo qualcosa di straordinario: l'angolo sinistro della bocca del signor Pendragon si stava sollevando nell'accenno di un sorriso.

Merlin ebbe la netta sensazione che il suo copro fosse diventato di botto tanto caldo da far sciogliere la neve sotto la suola delle scarpe, ma, sfortunatamente, il rarissimo fenomeno al quale stava assistendo ebbe durata breve. Il signor Pendragon, infatti, si riscosse (forse perché i muscoli della bocca non erano niente affatto allenati a sorridere ma solo a piegarsi all'ingiù o di lato in smorfie sarcastiche o boriose). A passo di marcia andò ad estrarre la pala rimasta conficcata nel cumulo di neve, la poggiò a terra e poi rientrò senza degnare Merlin di uno sguardo. Lasciandolo lì, stordito, a pensare che il signor Pendragon era uscito di casa per aiutarlo a tirare fuori una pala che era rimasta incastrata nella neve.

 

~

 

Da quella volta, la frequenza dei contatti tra Merlin e il signor Pendragon iniziò timidamente ad aumentare. Anziché lasciargli bigliettini intimidatori, per esempio, Arthur (sì, Arthur, Merlin si era stufato di chiamarlo mentalmente signor Pendragon, era troppo pomposo e lungo) Arthur si affacciava sulla bocca delle scale e sbraitava a Merlin i suoi ordini.

Penso che a questo punto vi siate fatti un'idea abbastanza precisa su Merlin e che sappiate quanto gli facessero piacere i nuovi risvolti della faccenda – ora, se non altro, poteva brontolare le sue lamentele con una certa sicurezza che Arthur le avrebbe sentite.

Ciò che forse non sapete, e che mi immagino vi starete chiedendo da un bel po', è cosa, della faccenda, ne pensasse il signor Pendragon.

E posso dirvelo, se volete.

Come lo so? Beh... lo so e basta. Quante domande, non siete mai contenti! Ascoltate, ascoltate.

Non è facile spiegare come Arthur si sentisse, in quei momenti, e cosa ne pensasse di Merlin in generale. Certo, quando pescò Merlin immerso in una fitta conversazione con Lumiere, rimase sconcertato.

… Oh, no, non tanto perché Merlin stava chiacchierando con un candelabro, ma perché lo chiamava col nome sbagliato. In realtà Lumiere si chiamava Lancelot, o, almeno, era così che Arthur l'aveva sempre chiamato. D'altronde, era stato l'unico a parlarci per molti anni, quindi in un secondo tempo pensò che un cambio di nome avrebbe potuto pure giovare a Lancelot.

Arthur si era chiesto se Merlin avrebbe prima o poi rivolto la parola anche a Guinevere, la teiera, e in che modo l'avrebbe ribattezzata. Si era scoperto ad attendere il momento in cui l'avrebbe beccato a complimentarsi con lei per la lucidità della sua ceramica, cosa che, conoscendo Merlin, era più che probabile. E Arthur, a poco a poco, aveva preso a osservare con sempre maggiore divertimento il suo domestico. Era talmente bizzarro, non aveva mai avuto in casa sua una persona del genere: trasandato e sempre in movimento, era una sorta di trottola che aveva la pessima abitudine di cantare orribili canzoni anni novanta – tranne quella volta che strillò così forte quel Let it go che Arthur fece davvero fatica a non scoppiare a ridere.

E poi si sorprese di se stesso: lui, che scoppiava a ridere nella sua grande stanza vuota e buia,