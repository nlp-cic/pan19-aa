un paio di viole in primo piano. Venti pennelli si bloccarono a mezz’aria, venti teste si girano nella sua direzione, come se un enorme fascio di luce fosse sceso dall’alto ad illuminarla. Spostò il cavalletto così da avere la tela come difesa tra sé e il resto di quella massa di vecchiette avide di notizie succose con le quali allietare il circolo del ricamo.
“Non è vero” protestò, con solo gli occhi che sbucavano dalla parte superiore della tela.
“Rose è innamorata, Rose è innamorata” cantilenò l’americana. “Rose ha le farfalle nello stomaco e gli occhi a forma di cuore.”
Le domande che sempre seguono questo genere di notizie non si fecero attendere, in un coro di voci gracchianti mirate a completare tutte le cinque W del giornalismo. In sottofondo Abigail canticchiava la marcia nuziale.
Chi?
Non era affare che le riguardasse.
Cosa?
Nulla di cui si dovesse parlare.
Dove?
In un posto fuori dalla loro conoscenza.
Perché?
Per motivi di cui non doveva alcuna spiegazione.
Quando?
In un tempo di cui non le avrebbe rese partecipi.
Rose impacchettò in silenzio il proprio materiale e se ne andò lasciandosi dietro il chiacchiericcio allegro delle anziane pittrici, misto alle rumorose proteste di Abigail.
 

 

***

 


Come predetto da Francis, si rincontrarono nello stesso supermercato, ma quel pomeriggio Rose non era in piedi dietro a un contatore di cassa.
A volte la gente dimenticava che anche i dipendenti facevano la spesa e tale stupore si manifestava in lunghe occhiate interrogative per la sua presenza in fila, col cestino rosso incastrato tra i piedi, la casacca verde da dipendente ancora addosso.
Un paio di casse più in là Francis - alla cassa numero tre, dove Katie avrebbe per sempre ruminato la gomma come Violetta ne “La fabbrica di cioccolato”- le fece un cenno di saluto. Rose cercò di intuire quale sarebbe stato il menù dell’imminente cena dagli acquisti che rotolavano dal nastro trasportatore nei sacchetti di carta color ocra. Vide sfilare un bel gambo di sedano, un cespo di insalata, qualche pomodoro, un pezzo di quei formaggi dal nome impronunciabile, il pacchetto sottile di qualche affettato e sarebbe andata avanti nell’elenco se non fosse arrivato il suo turno. Si riscosse quanto bastava per pagare in maniera meccanica la propria spesa e controllare il resto, sebbene la cassiera fosse una sua collega e mai l’avrebbe truffata, non importava quanto Rose si atteggiasse a snob.
“Siamo tutte sulla stessa barca, miss Kirkland”, soleva ripetere. Doveva star dicendo qualcosa anche nel passarle l’ultimo barattolo di zuppa, con l’accento di chi veniva dal nord e la tendenza a dire sì alla maniera dei marinai. Rose a malapena percepiva le sue parole, in preda a un diverso tipo di indecisione, se scomparire prima che Francis potesse raggiungerla o lasciare che il destino facesse il proprio corso. Purtroppo non aveva tenuto in conto come i suoi codini la rendessero evidente tra la folla come il brutto anatroccolo nella covata di fratellini e sorelline venuti bene.
“Siete incantevole.”
“Avete il dizionario delle moine incluso nel pacchetto dalla nascita?”
“E quello delle buone maniere, serve aiuto con la spesa?”
Rose rifiutò, come d’abitudine, e finse stoicismo davanti alla prospettiva di dover affrontare un viaggio in metropolitana di cinque fermate, dove considerata l’ora non sarebbe riuscita a trovare un posto a sedere nemmeno se fosse stata un ferito di guerra, seguito da un tratto a piedi e da sette rampe di scale, perché l’ascensore era fuori uso dall’estate precedente.
“No, abito vicino” rispose, mentre valutava con occhio critico quale fosse il modo migliore per trasportare i tre sacchetti della spesa: stretti al petto o in mano, uno di qua e due di là?
“Sono in macchina.”
Rose impiegò tutta se stessa perché la sua risposta suonasse più come un educato “Se proprio insistete” che come un patetico “Siete il mio salvatore”. Anche se in quel momento vedeva davvero il francese e la sua macchina come la salvezza in terra. Anche se si trattava di una vecchia e triste Renault malconcia, dalla carrozzeria di un colore indefinito e con i sedili posteriori macchiati di vernice. L’abitacolo, dove Francis incastrò le borse della spesa in qualche modo, era occupato nella quasi totalità da una mezza cornice messa di sghimbescio, così che un angolo premeva pericolosamente contro il finestrino già incrinato. Un vecchio barattolo di tinta prugna, il cui coperchio doveva essersi perso altrove, piangeva sbuffi di colore a ogni dosso e ogni curva. Un album da disegno era poggiato sul sedile del passeggero, mentre il porta bibite ospitava un bicchiere pieno di pennelli di varie dimensioni. Trucioli di matita e frammenti di gomma sporcavano il tappetino del sedile del passeggero. La radio era bloccata sul canale della BBC1, sempre che si potesse considerare radio una serie di frasi intervallate da un semi-continuo fastidioso e quasi inquietante crepitio.
Francis guidò fino a casa di Rose con sicurezza, con eccessiva sicurezza, tanto che le poche indicazioni che chiese parvero più per amore di apparenza. La ragazza si aggiustò gli occhiali sul naso.
“Sai che potresti sembrare uno stalker?”
“Non esagerare.”
Come previsto, l’ascensore era ancora fuori uso, come indicava un cartello scribacchiato in pennarello indelebile, sul quale