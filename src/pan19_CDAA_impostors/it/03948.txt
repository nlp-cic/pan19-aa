un cameriere arrivò di filato con un blocchetto in mano.

«Per me un vodka tonic.» esclamò Uros con un sorrisetto «Con poco tonic.»

Il cameriere si voltò verso Simone che deglutì, a corto di parole.

«Un...un succo al-» si interruppe, sentendo lo sguardo di Uros trafiggerlo da parte a parte «Una birra piccola.»

L’espressione di Kovacevic gli disse che aveva scelto il male minore e si ripropose di addebitare una sua possibile ubriacatura sulle spalle di Lorenzetti, lui e il suo benedetto spirito di squadra.

Si stava torturando le mani sulle ginocchia, quando arrivarono le ordinazioni. Uros afferrò il suo bicchiere, prendendone un generoso sorso, Simone si bagnò appena le labbra col sapore amaro della sua birra.

«Oh adesso possiamo parlare.» annunciò l’altro, giocherellando con le dita con la cannuccia inutilizzata.

«Di cosa?» temporeggiò Simone, con gli occhi che vagavano per il locale, pensando che avrebbe fatto meglio ad insistere per far venire anche Pippo. Forse poteva ancora svignarsela, sarebbe bastata una telefonata e inventarsi un’urgenza improvvisa. Ritrovò lo sguardo vispo di Uros.

No, non se la sarebbe mai bevuta.

«Di te e Zaytsev.»

Simone si lasciò scappare un sussulto, pensando che avrebbe dovuto aspettarselo. Prese un sorso di birra, per poi arrendersi alla direzione che stava per prendere la serata.

«Spiegami come hai fatto ad incastrarlo.»

Simone tossì diverse volte, il volto congestionato che si era piegato in una smorfia sofferente. Una volta ripresosi osservò con irritazione il viso soddisfatto di Uros, che procedeva a spiegare quanto Ivan sembrasse poco incline ad una relazione stabile, con un ragazzino come Giannelli, per giunta. Simone strinse le mani attorno alla bottiglia di birra.

«Ma tu che ne sai?» sbottò con voce più alta di quanto intendesse «Non conosci lui e non conosci nemmeno me, se è per questo.»

Uros non fece una piega, mentre si voltava verso il bar alzando il bicchiere vuoto e ordinandone subito un altro.

«Vuoi dirmi che Ivan il terribile è un tipo da...coccole?»

Simone si strinse nelle spalle, incapace di rispondere a tono, causando nell’altro una nuova risata.

«Mi sconvolgi, Giannelli.» borbottò, la mano che andava automaticamente attorno al secondo bicchiere portandoselo alle labbra. «E chi se lo aspettava.»

Calò il silenzio per qualche istante, mentre Simone si limitava ad osservare la sua birra bevuta nemmeno per metà.

«Ti svelerò un mio principio, Giannelli.»

Rialzò lo sguardo verso di lui, la fronte aggrottata in un’espressione sorpresa.

«Le coccole non sono mai fini a se stesse.» rivelò Kovacevic, spostandosi in avanti con aria cospiratoria «Sono sempre e solo preliminari.»

Simone sentì il calore arrivargli al viso in un’ondata, mentre scendeva dallo sgabello, borbottando che ne aveva abbastanza delle stupide chiacchiere dell’altro. Si allontanò con il risolino dello schiacciatore ancora nelle orecchie e risalì le scale che conducevano all’esterno.

Si richiuse il giubbotto, le mani in tasca, mentre si affrettava a tornare verso la macchina, scuotendo la testa ad ogni passo. Poi si fermò di botto, afferrò il cellulare e premette il tasto di chiamata rapida.

Dopo due squilli, la familiare voce di Ivan rispose.

«Ehi, che succede?» aveva detto in tono allegro «Di solito a quest’ora già dormi.»

Simone ignorò la domanda, prendendo un respiro profondo.

«Ma tu mi coccoli solo per portarmi a letto?»

 


(Depressione)


La macchina segnava pochi gradi sopra lo zero, nel parcheggio del PalaTrento e Simone sentiva la mano irrigidirsi sempre di più, nel tenere il telefono all’orecchio. Si accarezzò il cappellino che gli copriva la testa, rimanendo in silenzio per un attimo.

«Ci sei ancora?»

Chiuse gli occhi alla voce preoccupata di Ivan. Inspirò lentamente prima di rispondere. «Sì.»

Un altrettanto lungo silenzio lo attese all’altro capo.

«Mi dispiace, Simo.» esalò Ivan in tono abbattuto. «Ma Bernardi ci sta letteralmente massacrando e non ci dà-»

«Lo so che non è colpa tua.» lo interruppe in fretta Simone, sussurrando a mezza voce. Girò la chiave nel quadro della macchina e accese il riscaldamento al massimo, avvicinando la mano libera alla bocchetta.

«...però?» fece Ivan, intuendo che c’era del non detto da parte del ragazzo.

Simone chiuse gli occhi, inclinando il capo sul poggiatesta. «Però...mi manchi e non mi piace stare così tanto senza vederti.»

Riaprì gli occhi, quando sentì un sospiro sconfitto dall’altra parte e quei chilometri si fecero di nuovo più pesanti.

«Pesa anche a me, Simo.» gli sentì dire, mentre la voce si addolciva «Mi chiami stasera?»

Simone fece un piccolo sorriso, la prospettiva di sentirlo di nuovo, seppur senza vederlo, bastava comunque a tirarlo su. «Come sempre.»

 

Quando entrò nel bar del palazzetto, raggiunse in un paio di falcate il bancone e vi si appoggiò, sorridendo al barista che già gli stava porgendo un cornetto ai cereali.

«Sono così prevedibile?» ridacchiò Simone, prendendone un morso mentre osservava l’uomo chinarsi ed afferrare da sotto al bancone una bottiglia di latte di soia.

«Il cappuccino arriva subito.» gli rispose l’altro