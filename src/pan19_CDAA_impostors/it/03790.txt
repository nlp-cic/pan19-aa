umore. Probabilmente Valentina si era resa conto della sciocchezza che aveva fatto ed era tornata sui suoi passi. E all'improvviso a Gigi tornò in mente che c'era qualcosa che odiava tanto quanto subire un goal: odiava, odiava, odiava con tutte le sue forze vedere una donna mettere le mani sul suo- su Andrea. E immediatamente si sentì in colpa per quel pensiero. Lui tanto pacato, lui che non era mai stato geloso, lui che sapeva gestire le emozioni... preda di un'invidia incontrollabile. Avrebbe voluto spaccare qualcosa. Si voltò di scatto, di nuovo furioso, e sollevò il piede destro sulla panca, iniziando a sfilarsi il parastinchi. Quando sentì alle sue spalle la voce di Andrea, forte rassicurante, e avvertì il colpo amichevole sul collo, dovette metterci tutto il suo impegno per non girarsi e tirargli un pugno.

§. TERZO MOVIMENTO: MINUETTO Erano sull'aereo da una quarantina di minuti e Andrea si sentiva a disagio. Ma che aveva Gigi? Va bene essersi arrabbiati per un goal, però adesso stava esagerando, non avevano mica perso una finale mondiale! Stavano andando a Malta per una tre giorni di ritiropiùpartita con la Nazionale e Gianluigi non gli aveva rivolto una sola parola da quando un paio d'ore prima erano usciti, insieme, dallo spogliatoio. Si limitava a guardare cupamente fuori dal finestrino, la mascella contratta. Andrea non capiva. Non l'ho mai visto così, in tutti questi anni... che sia successo qualcosa con Ilaria? Avrebbe voluto chiederglielo, ma non osava, per paura d'innervosirlo ancora di più. E così, silenzio. In silenzio passarono il volo e il viaggio in macchina fino all'albergo. In silenzio si separarono per sistemarsi nelle rispettive camere. Daniele, il suo compagno di stanza storico, non c'era: era arrivato in mattinata con gli altri e adesso stava probabilmente finendo l'allenamento serale. Il mister aveva detto al telefono che si sarebbero visti a cena. Andrea si buttò sul letto, dopo essersi tolto scarpe e calze, aver spostato le magliette di Dani, che chissà come riusciva sempre a far esplodere la valigia e colonizzare tutta la camera -«Dove avrò messo gli scarpini? Oh, eccoli llà, proprio in fondo!»- ed essersi sciolto il nodo della cravatta. Si infilò gli auricolari e fece partire la “Sinfonia in tre movimenti” di Stravinkij, uno dei suoi pezzi preferiti. Era depresso. Gli mancavano le chiacchiere di Gigi, la sua voce buffa e calda. Gli mancavano quelle mani enormi che, invece di gesticolare per aria e dargli pacche insospettabilmente delicate su qualsiasi superficie del corpo raggiungibile, se ne erano state per tutto il viaggio strette a pugno sulle cosce del loro scontrosissimo proprietario. Verso la fine del terzo movimento Andrea decise che non avrebbe sopportato di vedere il suo amico così cupo anche durante la cena -e, gli dei non volessero, all'allenamento dell'indomani: come minimo tutta la squadra sarebbe diventata in breve di cattivo umore, grazie al magico influsso buffoniano. E con Antonio a fare da CT nessuno se lo poteva permettere. Si strappò le cuffie dalle orecchie, si diresse risolutamente alla porta della camera di Gianluigi e, senza nemmeno bussare, la spalancò. Dalla finestra entrava la luce rossa del tramonto, illuminando la sagoma dell'uomo inginocchiato a terra. Buffon sollevò lo sguardo dalla sua valigia, incredulo, e aprì la bocca per protestare. «Gigi, sono venuto a dirti questo: hai rotto. Vedi di farti passare l'incazzatura. Il goal di oggi non è stato colpa tua, e se invece il problema è che hai qualche casino con Ilaria, beh, di donne è pieno il mondo. Perciò smettila.» «Ho rotto? Io ho rotto?» chiese Gigi, alzandosi in piedi lentamente e tremando di rabbia repressa. «Ma quando comincerai ad accorgerti di... della realtà, Andrea?! Cazzo,» continuò passandosi una mano fra i capelli e alzando la voce, «sei l'uomo più intelligente che conosco, quando si tratta di strategia in campo, e non ti accorgi mai di quello che ti succede attorno!» «Ma di cosa cavolo stai parlando?» replicò Andrea, spiazzato e innervosito. Sta' a vedere che adesso è colpa mia! «Sto parlando di me, di me, va bene?!» gli urlò Gigi, all'improvviso fuori controllo. «Ma vaffanculo, credi che se non facessi caso a te mi sarei accorto che eri di cattivo umore?!» gridò di rimando Andrea, furente. «Certo, certo che fai caso a me! Quando il mio “cattivo umore”, come l'hai chiamato, turba il tuo mondo perfetto di inconsapevolezza e belle bionde, allora sì che mi noti! Ma mai una volta che tu abbia intuito perché cazzo ero fuori fase!» «E perché? Avanti, dimmelo tu, se davvero sono così stupido, spiegamelo! Voglio proprio sentire cosa ci può essere di più complicato nella tua testa di una partita insoddisfacente e di una mora da quattro soldi!».

Andrea non vide il pugno partire, ma sentì chiaramente l'impatto sul suo zigomo e il dolore della pelle che si lacerava. Il suo corpo volò indietro e Andrea si trovò seduto per terra. Si portò una mano alla faccia. «Mi hai...