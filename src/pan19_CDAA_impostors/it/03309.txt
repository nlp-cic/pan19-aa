Nel frattempo che il lieto evento giungesse, Lady Waverley esercitava le sue doti di perfetta moglie, perfetta padrona di casa e perfetta consigliera per le amiche che per la loro ingenua natura necessitavano di essere illuminate dai suoi preziosissimi consigli. E Miss Ramsey era colei che più di tutte doveva essere guidata per non lasciarsi pericolosamente sopraffare dai propri sentimenti. Infatti Lady Waverley osteggiava apertamente la preferenza di Isabel nei riguardi di Henry Tresham, pur ammettendone la spigolosa avvenenza, e non si capacitava di come Mrs. Ramsey avesse una tale strana idea di amor materno da non impedire alla figlia la frequentazione del giovane.

Lady Waverley ricevette Miss Ramsey nella saletta della colazione, intenta a prepararsi personalmente il tè perché convinta che nessuno fosse maestro in quest'arte quanto lei.

<<Isabel cara, sto attendendo da un momento all'altro la visita di mio fratello. Sono ansiosa di interrogarlo: credo mi stia nascondendo qualcosa. Solitamente mi rallegra con i suoi commenti sagaci circa le giovani signore che nostra madre si ostina a presentargli. Ultimamente é molto elusivo: temo si stia affezionando seriamente a qualche giovane di cui non osa rivelare il nome per qualche oscuro motivo. Credo si tratti di qualcuna di impresentabile!>>

<<Non sapevo che Drummond sarebbe tornato oggi da Oxford. Credevo vi si sarebbe trattenuto ancora per un mese>> disse Miss Ramsey felice in cuor suo di tale notizia perché Andrew Drummond le avrebbe permesso di avere qualche nuova di Henry Tresham, suo compagno di studi.

<<Ecco un altro indizio che rafforza i miei sospetti>> fece Lady Jane porgendole dei biscotti.

Isabel preferì vertere il discorso su temi neutrali: <<Pare che ormai siano tornati tutti a Bath dalla villeggiatura estiva o da altre incombenze meno piacevoli. Persino il capitano Simmons: é arrivato al porto di Bristol e presto sarà qui>>.

<<Spero che vostra cugina si decida ad accettarlo e si annunci presto il loro fidanzamento. Certe giovani d'oggi peccano di eccessivo orgoglio rifiutando continuamente i pretendenti nella speranza vana di trovarne di migliori>> e nel sentenziare ciò Lady Waverley emise un profondo sospiro che servì nel contempo a raffreddare la superficie vaporosa del suo tè.

<<Cara Jane, condivido con voi la vostra speranza, avendo massima stima del Capitano Simmons. Ma lasciate che il nostro sesso mantenga l'unica libertà concessale, cioè di accettare o rifiutare una proposta di matrimonio. Spesso l'onore di ricevere una tale proposta impone alla donna di accettare colui che reclama la sua mano senza considerare attentamente le conseguenze di tale scelta>>.

Lady Waverley avrebbe volentieri replicato che il Tempo tiranno non permetteva questa "libertà" troppo a lungo, se si voleva creare una famiglia, oltre al fatto che donne più giovani erano pronte ad accettare chi veniva rifiutato, ma l'ingresso di suo marito glielo impedì e insieme si trasferirono nella salotto. Qui sir James intrattenne il suo piccolo pubblico esibendosi in una veloce e complessa sonata al pianoforte.

Isabel Ramsey, mentre assaporava quelle note eseguite con una passione impensabile per un carattere flemmatico come quello di sir James Waverley, si sentì spettatrice estranea ed intrusa di fronte a quel quadretto di domestica armonia: Lady Jane seduta nella propria poltrona mormorava le note che conosceva a memoria mentre ricamava con grande perizia, e dall'altro lato della stanza il consorte esprimeva tutto il proprio virtuosismo esecutivo sui tasti del pianoforte a coda.

Terminata quell'inattesa "matinée", Miss Ramsey espresse la volontà di rincasare.

<<Non volete trattenervi ancora? Drummond sarà qui a momenti. Ci farebbe sommo piacere se vi tratteneste a pranzo>>.

<<Vi ringrazio ma ho promesso a mia nonna, Lady Graham, di passare da lei stamani>>.

Lady Jane cercò di insistere affinché almeno si lasciasse accompagnare da suo marito, ma Isabel aveva bisogno di immergersi nei propri pensieri e diniegó gentilmente.

Ma Miss Ramsey non fece in tempo a scendere l'ultimo gradino della scalea di Waverley House che si fermò davanti una carrozza, dalla quale scese Mr. Andrew Drummond in persona con il suo più vivace sorriso, esclamando: <<Cara Miss Ramsey, che felice coincidenza vedervi qui! Immagino vi siate tediata con le solite malevole chiacchiere di mia sorella>> e si curvò con la solita scherzosa deferenza sulla sua mano.

<<Carissimo Drummond! Sapete bene che non mi annoio mai a Casa Waverley>> ed Isabel stava per aggiungere altro quando si accorse che stava uscendo dalla carrozza la ben nota figura di Henry Tresham. La disinvoltura con cui aveva trattato il vecchio amico scomparve all'istante alla vista inaspettata di Trasham; il frastuono del battito accelerato del proprio cuore le impedì di ascoltare qualsiasi parola le rivolsero in quegli istanti i due gentiluomini e poté solo porgere la mano a Tresham, odiandosi per il rossore che certamente le aveva avvampato il volto. E il carattere poco loquace del giovane non l'aiutava a mettere a proprio agio una persona emotiva come Isabel. Per non parlare di quegli occhi impenetrabili, impossibili da decifrare. Tuttavia le stava sorridendo e ciò la rincuorò: dopotutto non gli dispiaceva rivederla.

<<Ma cosa stiamo facendo tutti qui davanti al portone come tre spaventapasseri? Su, entriamo! Tanto mia sorella ci ha già visti dalla finestra del salotto>> e Mr. Drummond indicò una tenda muoversi nella direzione del suo cenno.

Così Miss Ramsey si ritrovò a dover tornare sui propri passi al braccio di Drummond, seguita da Mr. Tresham, mentre Lady Waverley li accoglieva