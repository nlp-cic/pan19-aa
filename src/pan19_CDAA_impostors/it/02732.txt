dita e le poggia davanti alle figure, e poi brucia le essenze che riempiono la stanza con un odore alacre. L'amaro è predominante, dato dalla mirra, un incenso in grani di resina proveniente da una regione lontana oltre il Mare Nostrum. La scelta della mirra non è casuale: ha proprietà antisettiche e disinfettanti per il cavo orale, e il padrone ha spesso male ai denti. Anthea lo vede togliere un grano dal braciere e metterselo in bocca.
Una volta finite le orazioni sacre, l'uomo si gira ed esce dalla stanza. Anthea poggia a terra la ciotola abbassando la schiena, e tira su la testa per guardare nuovamente il Larario. Mercurio e Venere la fissano con severità, immobili. Li osserva per qualche secondo, prima di fare loro una linguaccia e inseguire il padrone fuori dalla stanza, come se temesse una vendetta da parte delle statuette.
Il dominus sembra non essersi reso conto del ritardo della sua schiava. Sta osservando alcuni documenti che sono poggiati su un tavolo di travertino bianchissimo, evidentemente sono stati messi lì per attirare la sua attenzione. Borbotta appena mentre legge il latino fluente, senza prestare attenzione alla donna che si avvicina con la sua toga bordata di porpora.
Anthea si sente privilegiata a poter fare tutte quelle cose: normalmente le schiave donne hanno compiti legati alla casa, e di certo lei non ha mai sentito di uno schiavo che fosse il più fidato e pure di sesso femminile. Deve molto al dominus.
L'uomo distende le braccia, e lei gli poggia sulla schiena la toga, per poi cominciare ad avvolgergliela intorno al corpo, stringendo un po' meno del dovuto sulla pancia. Albinus è un po' sovrappeso, e la schiava sa di dover nascondere i fianchi. In realtà, Anthea trova il suo dominus un uomo affascinante nonostante le libbre di troppo e dal fisico molto particolare. Come potrebbero competere gli altri senatori, bassi e pelati e ingrassati dalla bella vita? Eppure, quando il giovane Sextus si affaccia dalla porta e deride il fratello -dicendogli quante mine ha preso, fino all'ultima dracma!- questo va su tutte le furie, nascondendo a malapena il rossore delle guance.
Il dominus ora è vestito. Ai piedi indossa ancora i sandali, e il corpo è totalmente avvolto dalla toga. Nonostante ciò, non è ancora pronto: le cure del corpo sono il prossimo passo. Anthea osserva con occhi attenti la lama affilata che scivola sulla pelle, pronta a porgere un telo di lino in caso di tagli. Il padrone preferisce rasarsi da solo, piuttosto che lasciare il lavoro agli schiavi. E' piuttosto bravo, e sulle sue guance non c'è una sola cicatrice. Gli occhi chiari chiamano la donna, e lei, solerte, si avvicina per asciugargli il viso. Mentre glielo asciuga, viaggia con lo sguardo sulla fronte dell'uomo. Anche oggi sarà necessario togliere i peli superflui del volto.
Anthea ascolta attentamente i discorsi del dominus, che in un incessante sottofondo accompagnano la routine mattutina. Con una lunga pinzetta strappa qualche pelo rosso dalle sopracciglia e dal volto dell'uomo, mentre viene informata dell'ultimo passo falso di un ricco patrizio, e di chi finirà sotto la scure del Senato nei prossimi mesi. L'uomo arriccia appena il naso quando la pinzetta tira, e riprende a parlare con una lieve nota irritata. Per finire, Anthea gli pettina i capelli con un pettinino in osso, per poi curare la forma del ricciolo rosso che gli ricade sulla fronte. Un sorriso le scappa dalle labbra quando ha finito. Il suo padrone è più bello che mai.
Il fiume di parole che rotolava dalla bocca dell'uomo si interrompe, creando il silenzio. Il senatore sembra aver compreso i pensieri della schiava. Anthea si ricompone, schiarendosi la gola e portando le mani dietro la schiena, ingoiando il sorriso.
"Dominus, ho finito."
Lui socchiude appena gli occhi verdi, per poi allargare un mezzo sorriso.
"Andiamo, allora. La ientaculum ci aspetta."
Risponde soltanto, prima di alzarsi e fare strada.

La tavola è stata preparata con amore, visti i doni degli Dei che si possono assaggiare. La storica schiava di casa, Martha, ha sempre cucinato per la famiglia Holmius fin dalla nascita del padrone e di suo fratello. Anthea non sa molto del suo passato, se non che è una adorabile vecchietta che ha serenamente badato ai due per tutta la loro vita. Se si può dire serenamente, visto che si sta parlando anche di Sextus Holmius Albinus.
Sextus non ha mai parlato molto con Anthea, e la sua idea di lui è vista attraverso il filtro del dominus: un ragazzo pestifero, sempre impaziente di mettersi nei guai, dall'attitudine infantile e l'orgoglio vasto quanto l'Impero Romano.
Nonostante ciò, Anthea non ha mai disprezzato Sextus. Il suo compito è servire al meglio Manius, osservando e riferendo, ma senza mai giudicare. In realtà, ha sempre trovato il giovane una persona simpatica, per quanto assai peculiare. Osservare i due battibeccare è sempre una gioia per il suo cuore, perché sa che anche Manius non aspetta altro che quei momenti per avvicinarsi al fratello, ristabilire quella connessione, sia essa positiva o negativa, ormai perduta.
Il padrone stringe i denti. Gli avanzi di pane sbocconcellato al posto