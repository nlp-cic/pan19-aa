mai visto i film della Disney è stato un enorme sbaglio: quel pomeriggio Eijun è arrivato nel suo appartamento di gran carriera, sorridendo radioso mentre gli mostrava il contenuto della borsa del videonoleggio. Rapunzel, Hercules, Pocahontas, Up…





Resistere allo sguardo implorante del più giovane si è rivelata un’impresa ardua e destinata al fallimento, Kazuya ha ceduto in poco più di mezzo minuto; nonostante le parvenze di Eijun somiglino più a quelle di uomo, adesso, la tenerezza dai suoi occhi non se n’è mai andata. Le spalle larghe, la mascella più squadrata, l’esser diventato persino più alto di lui… è qualcosa a cui Kazuya ancora deve abituarsi, ma lo sguardo del lanciatore è rimasto lo stesso, così come il suo carattere non è cambiato di una virgola. Eijun è sempre così, bellissimo e impossibile.

E infinitamente testardo.

Kazuya addenta il ghiacciolo, il boccone si scioglie appena dopo avergli sfiorato le labbra e gli refrigera piacevolmente la bocca. I denti abbandonano il bastoncino di legno, che viene guardato con disapprovazione. L’afa nella stanza lo invoglia a prendere un altro gelato, ma allo stesso tempo lo costringe a non muovere nemmeno uno dei muscoli fin troppo stanchi dall’allenamento giornaliero.

Sospira, trova chissà dove la forza per sedersi e esita per un attimo prima di guardare in basso. Eijun guarda concentrato lo schermo, nei suoi occhi brilla il riflesso delle immagini che scorrono rapidamente, le labbra sono strette in una linea sottile e il suo volto è teso.

Sorride. Con innocente malizia, sfila il ghiacciolo dal pugno stretto di Eijun, tradito dalla sua stessa concentrazione, totalmente rapita dal cartone animato e impassibile a qualsiasi altra cosa lo circondi. Quando lo assaggia scopre che è fin troppo dolce per i suoi gusti, ma per una ragione o per l’altra decide di accontentarsene comunque: in quel momento, è quasi più la voglia di scoprire che espressione gli rifilerà Eijun quando se ne accorgerà che il bisogno di distrarsi dal caldo.

Eppure Eijun lo sorprende. Il film d’animazione lo ha totalmente conquistato, lo fa reagire con tanta innocenza da farlo sembrare un bambino: le labbra si piegano sollevate all’insù quando Flynn riacquista finalmente la libertà, potendo così tornare dall’amata; gli occhi ricominciano ad abbandonare lacrimoni, le mani si stringono tra loro quando il pugnale di Gothel riesce nel suo malefico intento; eppure quando il film si chiude con una comica e dolce scena d’amore, il suo sorriso è così brillante da non far presagire che vi siano scorse tristi lacrime solo pochi minuti prima.

I titoli di coda non fanno in tempo ad occupare lo schermo, ed ecco che Eijun si volta verso di lui.
“Ti è piaciuto? Non è stato bellissimo quando Flynn ha salvato Rapunzel? E quando lei lo ha baciato?”

Le iridi risplendono di una speranza così infantile da far ghignare Kazuya.

“Prima mi chiedi a gran voce di rimanere qui ogni sabato e poi parli di un altro uomo.” , lo stuzzica. “Pessima idea, Sawascemo.”

“Non puoi essere geloso di un cartone animato.”

Eijun gonfia le guance, rotola sull’addome e appoggia il volto sui palmi; per quanto tenti di trattenere un sorriso, Kazuya conosce fin troppo bene le sue espressioni. Gli pizzica il naso.

“Non ho mai detto di esserlo.”

“Ne saresti capace!” Eijun gli fa la linguaccia e allunga la mano verso la busta per prendere un altro dvd. “In fondo, lui sì che è un vero principe!”, esclama con così tanta convinzione che per un attimo il fidanzato è incerto se ribattere o meno.

La risata lo scuote prima che possa imporsi di trattenerla.

“Cosa vorresti che faccia? Cantare alla mia principessa una serenata al mattino?”

“Si romperebbero tutti i vetri...”

“Piccolo insolente.” Il sorriso si trasforma in ghigno, Kazuya gli è sopra in meno di un istante, allunga le mani sul ventre e lo solletica senza alcuna pietà. Subito Eijun si lamenta, ma le risate hanno la meglio sui suoi mugolii, finisce ad ansimare sotto di lui.

“Anche se in realtà… non avremmo questo problema.” mormora tra i veloci respiri, e le guance si imporporano tutte mentre gli prende le mani – e le sue sono forti su quelle di Kazuya, hanno lunghe dita callose capaci delle più dolci carezze. “Dato che io sarei il p-principe.”

E’ solo un attimo, così silenzioso che si sente il passare delle automobili sulla strada sottostante, e poi Kazuya esplode in una risata divertita e fragorosa, che sicuramente non sarà piacevole da sentire alle orecchie dei vicini. Eijun diviene paonazzo.

“N-Non ridere, scemo di un Miyuki! E’ vero!”

“Non posso credere che tu lo abbia detto davvero, Sawamura!”

Il catcher si toglie gli occhiali per asciugarsi le lacrime, li posa sul tavolo e continua a sghignazzare.

“Smettila! E’ vero! Prima… quando abbiamo fatto l’amore… - Colpo basso, pensa Miyuki. Nonostante siano passati due anni dalla prima volta in cui si sono sfiorati in maniera tanto intima, Eijun continua a parlare di quegli attimi con una timidezza e una morbidezza nella voce che lo lasciano sorpreso ogni volta. E’ anche per questo che smette di ridere e lo ascolta.