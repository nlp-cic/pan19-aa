più. Un legame a cui Derek avrebbe volentieri rinunciato per amore della pace interiore di Stiles, ma pur sempre qualcosa che li avrebbe uniti anziché separarli.

«Lei ti adorava» disse Stiles alla fine, con la voce un po’ nasale e un tono che non lasciava spazio a dubbi. «Voglio dire… lo so che è normale, era tua madre, le madri di solito adorano i figli, e di sicuro sai già che ti amava, ma Talia era, oh Derek, era così sicura che saresti diventato una brava persona. Che saresti diventato esattamente come sei, ecco. Lei era sicurissima, si vedeva e aveva solo paura di sbagliare e non darti il massimo, e anche quello è normale, credo, però le cose che voleva insegnarti e che sperava che tu imparassi dal suo esempio io le vedo in te ogni giorno. Sei come sperava lei, Derek, e lei lo sapeva che saresti diventato così. Non ha mai avuto dubbi.»

Derek sorrise, il viso sempre troppo vicino a quello di Stiles, sentendosi un po’ sciocco. Ne avrebbe avute di obiezioni a quelle affermazioni tanto categoriche, ma a parte il fatto che non intendeva far sì che Stiles si deprimesse di nuovo, il punto era che riusciva a credere a ciò che Stiles gli stava dicendo. Era buffo, perché in fondo sua madre stessa gli aveva fatto un discorso simile quando l’aveva evocata usando gli artigli. E, nel vederlo dubbioso sul fatto che gli avrebbe perdonato qualunque cosa e che lo avrebbe amato comunque con la medesima intensità, si era perfino inalberata e l’aveva sgridato. Gli aveva ricordato che gli artigli creavano solo una sorta di proiezione della persona che Talia era stata, ma quella proiezione aveva i ricordi e i sentimenti che erano appartenuti alla Talia viva e perciò ragionava e provava sentimenti come li avrebbe provati in vita. Gli aveva fatto capire che intuiva il suo senso di colpa e non le importava, qualunque ne fosse la causa. Aveva detto che nulla al mondo avrebbe cambiato il bene che gli voleva, non ci era riuscita nemmeno la morte. Derek si era aggrappato alle sue parole senza però crederci sino in fondo. Ora che a ricordargliele c’era Stiles, invece, sentiva che erano vere. Lo percepiva con i sensi, Stiles era sincero al cento per cento. Dovevano averne discusso e proprio in quei precisi termini.

«Mamma lo pensava davvero» annuì, guardando Stiles dritto negli occhi. «Me lo dice il tuo odore. L’ha detto sul serio. È la prima volta che…» Gli si ruppe la voce e fu costretto a usare ogni grammo della sua testardaggine per riuscire a riprendere il filo del discorso, perché lo doveva a Stiles. «È la prima volta che riesco a convincermi che avrebbe potuto perdonarmi anche Kate e l’incendio.»

Quanto la cosa gli desse conforto, nonostante il groppo in gola, doveva leggersi così chiaramente sul suo viso che Stiles si illuminò e fece cenno di sì con il capo, con un vigore perfino eccessivo. «Io ne sono sicuro» si infervorò, e sembrava veramente sollevato.

Al pensiero di quanto era stato in ansia fino a pochi minuti prima a Derek veniva voglia di abbracciarlo con ancora più impeto.

«Era così fiera di te e quando le ho detto che mi dispiaceva di aver perso gli artigli, anche se, beh, è ovvio che a lei non ho spiegato esattamente cosa avevo perso, le ho solo raccontato che per te era un oggetto preziosissimo... comunque sia ha risposto che si rifiutava di credere che te la saresti presa, perché era certa che saresti stato generoso e capace di capire. E poi sono stato attento a non farmi scappare nulla che potesse creare un paradosso, giuro, mi devi credere.» Fece una pausa e si agitò fino a riuscire a emergere in parte da sotto le coperte, liberandosi per lo meno le braccia. «Non sono mai stato così prudente in vita mia come con tua madre, ok, credimi. Giuro. Ma dovevo dirle che sei diventato proprio come lei sperava. Dovevo, Derek. Almeno quello… avresti dovuto vedere la sua espressione. Era così orgogliosa.»

Derek avvertì le lacrime che premevano, chiudendogli il naso e facendogli pizzicare gli occhi. Le trattenne e deglutì a vuoto. Era pazzesco come si potesse provare tanta contentezza e tanta malinconia tutta nello stesso tempo.

«Mi ha dato una cosa per te!» esclamò Stiles all’improvviso, come si fosse ricordato giusto in quell’istante. Scattò in piedi e si cacciò le mani nelle tasche, dopodiché tese come poteva il pugno chiuso verso Derek, con un’espressione che senza l’ausilio dei sensi da Licantropo sarebbe stata praticamente illeggibile. Quasi che a Stiles fosse venuto il dubbio che Derek non ci stesse capendo nulla, aprì il palmo a mostrare un braccialetto di cuoio, corda e legno e riprese a parlare come una macchinetta.

«Quando tua madre me l’ha consegnato non ho pensato al fatto che anche questo avrebbe potuto sparire come i suoi artigli, cioè, sai, svanire nel passaggio tra passato e presente e non arrivarti mai. Merda, se non fossi riuscito a portartelo mi sarei incazzato a morte. Ogni tanto deve pur andarcene una giusta, no? Non possiamo finire sempre in un casino o in una mezza