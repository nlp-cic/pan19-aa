con una fatica impressionante, come se a parlare fosse stato qualcuno appena tornato da una lunga corsa, o da un duro lavoro; qualcuno stanco, stanco davvero.

Bran non si capacitò del perché, ma seppe che qualunque cosa quelle parole avessero voluto significare, doveva ricordarle e mantenere la sua parola, solo per non rendere vano quello sforzo che il biondino aveva appena fatto.

Annuì, poi cercò di sorridere: “Non devi preoccuparti di questo; finché ci sarai tu, accanto a me, niente mi fermerà. Te lo prometto”.

  “Mio Principe”, esordì Jojen, lapidario, stringendogli con decisione la mano libera intorno ad un braccio, ma senza fargli male, “Sono cambiate molte cose, da quando ci siamo messi in viaggio insieme. I nostri destini si sono incrociati perché è così che doveva andare, ma il nostro percorso continua e altri cambiamenti sconvolgeranno il nostro tragitto”.

  “Che vuoi dire?”, chiese il moro, leggermente riluttante, cercando inconsciamente di liberarsi da quella stretta, perché gli occhi accesi di Jojen non sembravano più riflettere il fuoco, ma parevano avercelo dentro, rovente, distruttivo e pieno, colmo di disperazione. “Raggiungeremo il corvo a tre occhi, e tu ed io star-“.

  “Mio Principe”, ripeté l’altro, interrompendolo, quasi esasperato dai suoi continui tentativi di scartare a priori la possibilità che le loro strade potessero invece dividersi. “Tutto ciò che mi è stato mostrato, non è detto che capiterà, ma tu devi essere pronto ad ogni tipo di possibilità. Se non sei preparato, sarà tutto inutile. Lo capisci?”.

Bran spalancò gli occhi, e rimase incredulo per qualche secondo, prima di iniziare ad assimilare quelle parole e capire cosa realmente volessero dire; poi li abbassò di colpo quando li sentì caricarsi di lacrime.

  “Non potrò mai essere pronto all’idea di perderti. Non dopo tutto quello che abbiamo passato insieme”, vagì, disperato, cercando di darsi un contegno. “Non dopo quel bacio”.

Non ricordava esattamente quando fosse stata l’ultima volta che aveva pianto. Forse dopo la partenza di Jon, forse per la morte di suo padre, ma non rammentava che la sensazione fosse tanto liberatoria quanto devastante, e si sentì stupido.

Jojen lo guardò piangere, e d’istinto alzò una mano per carezzargli una guancia, sorprendendosi quando entrò a contatto con la sua pelle ghiacciata, che per un secondo fu quasi un sollievo. Inclinò la testa di lato, tristemente, ma intenerito dal fatto che gli Stark fossero provvisti di un lato tanto sensibile e delicato, che non erano soliti mostrare.

  “Mio Principe”.

  “Smettila di chiamarmi così”, grugnì Brandon, senza alzare lo sguardo. Poi aggiunse, passandosi il dorso della manica sugli occhi: “Lo sai che non lo sopporto”.

  “Sono al tuo servizio, sono stato mandato da te per guidarti”.

  “Questo non fa di me il tuo padrone, o di te il mio servo. Non sono il principe di nessuno, men che meno ora che il posto da cui provengo, il luogo che mi ha visto nascere, è in mano ad una famiglia diversa dagli Stark”, sentenziò, tornando ad essere il Bran autoritario, figlio di Catelyn e Eddard Stark; quello che, pur di continuare ad andare più in alto che poteva, aveva finito per perdere l’uso delle gambe in un brutto scherzo del destino. “Non puoi abbandonarmi, Jojen… non ora che ci siamo trovati”, continuò, sentendosi paradossalmente il principino viziato che non era mai stato in vita sua, che non aveva mai implorato per ottenere nulla, che aveva sempre rispettato i no che riceveva dai suoi genitori.

Jojen riusciva a capirlo, ed era questo che gli faceva più male. Aveva passato tutta l’infanzia a cercare di non legare con nessuno, per paura di vederlo morire in qualche sua visione, ed ora sentiva di provare qualcosa di caldo nel cuore, ogni volta che incrociava gli occhi nocciola e dolcissimi del piccolo Lord del Nord.

  “Brandon…”

  “Vorrei che tu la vedessi, un giorno, la mia casa. Vorrei che venissi con me a Grande Inverno, magari a riscattarla insieme, dopo che avremo raggiunto Jon alla Barriera! Potrò avere indietro casa mia, e tu potrai stare accanto a me”.

  “Brandon”, ripeté Jojen, cominciando a carezzargli la guancia con il pollice, con lenti movimenti circolari, “Io non posso prometterti che ciò potrà accadere, e vorrei che tu lo capissi.”

  “Perché mi hai baciato, allora?”, domandò lo Stark, cercando di scacciare in un antro lontano le lacrime che volevano di nuovo riproporsi sul suo viso.

  “Perché sopra ogni cosa,” cominciò il biondino, avvicinandosi di più per rendere quella conversazione più intima, più empatica, “Sopra ogni visione, destino, credenza e futuro c’è un solo valore a cui tutto ciò non può dare una fine”.

Jojen fece una pausa; una pausa in cui Brandon alzò finalmente lo sguardo per fissare i suoi occhi intensi e che guardavano di nuovo lontano, ma sapeva di essere ancora ben visibile nel suo campo visivo.

Il moro alzò anch’egli una mano per posarla con dolcezza su quella dell’altro, ancora delicatamente racchiusa sulla sua guancia.

  “Ho avuto la visione del nostro incontro molto tempo fa, e sapevo esattamente