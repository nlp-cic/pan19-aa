. Che fosse una Legilimens? L'uomo non ebbe l'opportunità di chiederglielo perché, dopo un rapido saluto, Lily Luna scomparì. «Chissà cosa le è preso» mormorò raggiungendo Keeran.

  

* * *

 

Qualche istante dopo, sotto il getto fresco della doccia, Severus rimuginava sullo strano comportamento della ragazza. Dapprima si era intrufolata nella sua proprietà almeno due volte, poi, quando era stata scoperta, non si era mostrata particolarmente turbata e alle sue domande aveva risposto che non c'era un motivo preciso per cui si trovasse lì – mentiva, era fuori allenamento ma era certo che mentiva. Non paga era ritornata e, quando stava per chiederle cosa ci facesse lì, era fuggita. Chiuse il rubinetto e si avvolse in un grande asciugamano. Forse aveva due personalità. Oppure ha preso l'intelligenza del padre. Guardò la propria immagine riflessa nello specchio. Sapeva che sarebbe tornata ancora. Ma perché? «Perché continua a tornare qui?» mormorò asciugandosi.

  

* * *

Il sabato seguente, nel primo pomeriggio, Lily Luna riapparve. Severus ricordava che agli studenti era consentito uscire da Hogwarts per visitare Hogsmeade subito dopo pranzo, quindi, ragionevolmente, la giovane arrivava al villaggio e si Smaterializzava praticamente subito. Com'era possibile che nessuno dei suoi compagni se ne accorgesse? In fondo la Grifondoro era carina, e forse anche discretamente popolare – l'aspetto e il nome che portava compensavano sicuramente qualsiasi possibile stravaganza: era quindi improbabile pensare che uscisse sempre da sola dal castello. Tuttavia quando Severus l'interrogò a proposito, la ragazza alzò le spalle rispondendo che diceva ai suoi amici di voler fare quattro passi e che li avrebbe raggiunti più tardi. «Non hanno mai fatto domande sul mio comportamento.» aveva aggiunto con soddisfazione.

A quest'ultima osservazione Severus l'aveva osservata alzando un sopracciglio. «Sul serio?» Lei aveva annuito. «I miei amici sanno che dico loro quello che devono sapere. E se c'è qualcosa che non voglio raccontargli, lo accettano. È naturale. I tuoi amici sicuramente fanno lo stesso!» I miei amici? Non capiva se era estremamente candida o se lo stesse prendendo in giro, ma decise di lasciar perdere. «Sì, certo» borbottò ironicamente. Decise però di lasciar cadere il discorso. C'era qualcos'altro che gli premeva sapere. «Lily Luna...» Era sempre strano pronunciare il nome di quella ragazza, ancora una sconosciuta per lui. «Cosa ci fai qui?» «Sono venuta a trovarti, mi sembra ovvio.» Rispose cocciutamente. «Sai cosa intendo. Perché sei qui?» Le puntò addosso gli occhi, neri e freddi. «Credo sia meglio tornare, ora» disse nervosamente la ragazza ignorando la domanda. «Non vorrei che si preoccupassero.» Fece per alzarsi, ma Severus le prese con decisione un braccio. «Sei appena arrivata, questo significa che per altre tre ore, almeno, non devi tornare al castello. Io non credo che i tuoi amici ti aspettino così presto.» Lo guardava in silenzio. A dire il vero, lo metteva anche un po' a disagio. Non era il silenzio terrorizzato dei suoi ex allievi, né quello sprezzante di chi è troppo arrogante per rispondere. Era un semplice silenzio.

«Devo avere un motivo per venire a trovarti?» Dunque, considerando che sei poco più di una bambina e che non mi conosci... Sì. 

«È forse stato Potter?»

«Perché mai mio padre potrebbe volermi qui?» Fece una lieve smorfia. «E se pensi che sia qui perché voglio che viviamo tutti come un'allegra famiglia allargata, ti sbagli. Se non ti piace mio padre è un problema suo, non mio.» Decisamente figlia di Ginny Weasley. 

«Non vedo chi altri potrebbe mandarti.» Replicò secco. In tutta risposta ottenne un sorriso misterioso e un «chissà...». Ora più che mai era sicuro che dietro a quella faccenda dovesse esserci qualcuno – o qualcosa? – senza cui la giovane non avrebbe mai saputo dove trovarlo, né probabilmente ne avrebbe avuto l'intenzione.

Passarono la restante ora avvolti da un pesante silenzio rotto solo dai guaiti di Keeran dopo che un insetto che stava cercando di mangiarsi l'aveva punto sul muso. Quando finalmente la giovane si alzò per andarsene, Severus non la trattenne. Si limitò a farle un gesto di saluto col capo per poi continuare a macinare radici in un pestello nero. Non la guardò Smaterializzarsi, ma sentì chiaramente le parole che la giovane lasciò dietro di sé andandosene: «A volte si ricevono doni inaspettati!»



A volte si ricevono doni inaspettati! Severus rimuginava sulle parole che la giovane Potter aveva lasciato dietro di sé, poche ore prima. Erano quasi le stesse che aveva usato Lily in quella sua visione anni e anni prima. Una coincidenza? Mentre riempiva la ciotola di Keeran escluse questa possibilità. Non credeva alle coincidenze. Ogni azione della sua vita aveva dimostrato che non esistevano e che, nel bene e nel male, erano le persone a determinare il loro cammino. Tuttavia, Lily Luna non aveva mai avuto la possibilità di conoscere la nonna, e lui non aveva mai rivelato a nessuno di aver parlato con Lily. Scosse la testa e lasciò dietro di sé le domande scaturite dalle visite della ragazza, anche se sembravano in costante crescita.

Solo