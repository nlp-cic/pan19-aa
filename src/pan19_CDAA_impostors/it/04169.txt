Sembra che il nostro Rocher avesse un ammiratore: Charles White».
«Il ministro Charles White?» chiese conferma il dottor Watson.
«Lui in persona. Ha acquistato quasi tutta la collezione di Rocher» confermò Sherlock. «Singolare che un uomo così potente si interessi ad un Signor Nessuno, non trovate?»
«Se tu fossi una spia francese, avessi un certo talento e la tua copertura fosse quella di un pittore squattrinato…» ponderò lo zio, sfilando un pennello da una ciotola piena di simili, «dove nasconderesti le informazioni?»
«Nelle tele!» esclamò il compagno.
«E se sapessi che qualcuno è sulle tue tracce, cosa faresti?» continuò il nipote.
John ripensò ai due quadri deturpati, fin troppo simili. «Dipingerei una serie di quadri sullo stesso soggetto e lo nasconderei in uno di essi!» arguì.
«Elementare» conclusero i due Holmes.

*°*°*°*°*

Fenrir Rocher aveva  dipinto sei quadri raffiguranti Napoleone. Due erano già stati distrutti, altri due erano nelle mani del ministro White – che probabilmente era il mandante dei furti – e, prima che questi potesse mettervi le mani sopra, gli altri erano stati acquistati da altri privati.
Sherlock rivolse il suo miglior sorriso accattivante – quello che sfoderava solo quando voleva ottenere qualcosa – alla padrona della galleria d’arte. «E potremmo sapere i nomi degli altri acquirenti?» le domandò.
«Be’, veramente io non potrei…» cominciò la donna – Pamela, se John non sbagliava era così che si era presentata – arrossendo leggermente.
«Posso ottenere un mandato dall’ispettore Lestrade, se preferisce, devo solo fare una chiamata» la interruppe il suo coinquilino, affettando una gentilezza che riservava solo a quegli specifici momenti.
«Oh, be’… allora magari posso fare uno strappo alla regola» sorrise la ragazza.
«Lei è davvero gentile» flautò Sherlock e, non appena Pamela si voltò, il sorriso scomparve dal suo viso, come cancellato da un colpo di spugna.
Con la coda dell’occhio John vide il Dottor Watson scuotere il capo con fare rassegnato, e Holmes – l’altro Holmes – sogghignare al suo indirizzo.
«Come ti senti, vecchio mio?» lo sentì bisbigliare poi.
«Bene» lo rassicurò il collega, poggiandosi di più al bastone.
In un primo momento, John aveva pensato che fosse solo un ornamento che contribuiva a dare a quell’uomo un’aria da dandy, poi aveva notato che zoppicava leggermente e che aveva fatto più fatica del normale nel salire le scale che portavano allo studio dell’artista. Ora, malgrado resistesse orgogliosamente, sembrava un po’ affaticato.
«Vecchia ferita di guerra» spiegò il suo omonimo, quando notò che li stava ascoltando. «Un ricordo dell’Afghanistan».
«Anche lei è un medico militare, dunque» osservò John, e il Dottor Watson annuì.
Sempre più inquietanti queste coincidenze; se fosse stato un tipo superstizione, avrebbe potuto pensare che fosse destino.
Un minuto dopo Sherlock li raggiunse, mostrando loro il proprio cellulare, sul quale aveva segnato gli indirizzi. «Sono usciti diversi articoli di giornale, oggi. Il ladro dovrà affrettare i tempi, se vuole ottenere qualche buon risultato» osservò «Fortunatamente Lestrade ha rilasciato quell’intervista in cui dichiara che il criminale è un pazzo ossessionato da Napoleone, quindi questi non ha idea di quanto sappiamo e si sentirà relativamente al sicuro».
«Uno dei due indirizzi è in periferia, quindi possiamo concentrarci sull’altro. Colpirà nel luogo più vicino» concluse lo zio.

*°*°*°*°*

Non rimase loro che contattare Lestrade ed attendere la notte per appostarsi con lui fuori dalla casa, quindi nel frattempo tornarono al loro appartamento di Baker Street per mettere qualcosa sotto i denti e riposarsi.
Dopo cena si accomodarono tutti in soggiorno e John osservò Sherlock battere qualcosa sul suo portatile.
«Che stai facendo?» gli domandò irritato.
«Sto inviando una mail» gli rispose lui annoiato.
«Dal mio computer» sottolineo il collega.
«John, questa tua abitudine di evidenziare l’ovvio è fastidiosa, davvero, te l’ho detto altre volte. Il mio era troppo lontano» rispose distrattamente il coinquilino.
«È in cucina!» esclamò questi incredulo. Gli sarebbe bastato alzarsi, fare due passi con quelle sue gambe odiosamente lunghe, e prenderlo!
«Appunto» concluse Sherlock e John dovette contare fino a dieci, serrando le palpebre, per non fare qualcosa d’infantile come buttarlo giù dalla sedia o tirargli i capelli. A riscuoterlo fu una risatina leggera, che lo spinse a voltarsi verso il camino, vicino a cui si trovavano il signor Holmes e il Dottor Watson, seduti nelle poltrone.
Quest’ultimo aveva una gamba allungata – quella dolorante – e poggiata su un puff. «Non sei carino» stava borbottando all’indirizzo del compagno, che sorrideva ancora.
«Non ti ricordano qualcuno, mio caro?» replicò l’altro, allungando una mano sottile per posarla sul suo ginocchio.
«Tuo fratello ha ragione» l’interpellato alzò gli occhi al cielo «Sei un pessimo esempio per tuo nipote» terminò, ma non scacciò la sua mano, che cominciò a massaggiargli gentilmente la parte dolorante.
Era quasi ora di uscire, ormai, perciò Sherlock richiuse il laptop e saltò in piedi. «È meglio se prendi la pistola»