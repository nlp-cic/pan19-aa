occludere le arterie del cuore di Jim più efficacemente di quattro cheeseburger con triplo bacon.



***

Jim la chiama Horatio.

Bones chiama Jim punizione per qualcosa di orribile che devo aver fatto in una vita precedente e disgrazia per l’intera Federazione e per finire idiota, semplice e pulito.

Jim gli soffia un bacio dal palmo della mano e Bones se ne va di gran carriera con una vena che pulsa splendidamente in fronte e un tic all’occhio, e Horatio lo segue sculettando allegramente.

È tutto bellissimo.



*

«Capitano, è sicuro che affidare la…» Jim lo fissa insistentemente e Spock sbatte le palpebre, che per lui è praticamente come alzare gli occhi al cielo, e con sufficienza si corregge, «Horatio alle cure del Dottor McCoy sia stata la scelta più saggia?»

Bones, in corridoio, sta ancora urlando a qualche povera anima di non provare mai più ad accarezzare un animale alieno mai visto prima—e no, dannazione, soffice non significa sicuro, da chi le avete sentite certe baggianate, il Capitano?—e di correre in infermeria a farsi medicare il morso prima che decida di vaccinarlo contro qualsiasi cosa con un hypospray grande quanto il suo braccio, e se per favore qualcuno può togliergli la dannata papera da in mezzo ai piedi?

«Naah.» Spock inarca un sopracciglio di 4.3 millimetri o qualcosa del genere e lo guarda con tutta lo scetticismo di cui è capace un Vulcaniano (che, sorprendentemente, è tanto), e Jim scrolla le spalle. «È Bones,» dice, come se bastasse a spiegare tutto, ma elabora al tremolio irritato del sopracciglio di Spock. «È nato per prendersi cura delle persone — e, uhm, degli esseri viventi — deve solo abituarsi all’idea.»

Da qualche parte fuori dal ponte di comando, Bones si lascia andare ad un’imprecazione che Jim è abbastanza sicuro sia un endecasillabo.

Jim sorride, radioso e sereno, e nessuno ha il coraggio di proseguire il discorso.



*

C’è una ciotola d’acqua all’ingresso della stanza di Bones.

«…Bones?» tenta Jim, guardandosi intorno solo per confermare che sì, la stanza è vuota anche se il monitor in corridoio diceva chiaramente che il Dottor McCoy è nei suoi appartamenti, e che sì, quello sulla sua scrivania è davvero un pacco di cibo per animali spaziali.

«Qua!» dice qualcuno che non è Bones, e dal bagno sente uno splash, splash, splash, e poi un dannazione.

«Bones?» riprova, affacciandosi dalla porta socchiusa per poi fare un passo indietro. Lo spettacolo che gli si presenta davanti è la cosa più adorabile che abbia mai visto — o forse la più inquietante, non sa decidersi; l’unica cosa certa è che la scena ha bisogno di essere immortalata per i posteri.

«Che c’è?» abbaia Bones, guardandolo con un’intensità tale che Jim è sorpreso di non essere ancora esploso sul posto, come sfidandolo a dire qualcosa; Horatio, nel lavandino pieno d’acqua in cui Bones ha le braccia immerse fino ai gomiti, lo guarda con i suoi occhietti tondi e neri e sbatte le alucce felice, facendo volare schizzi da tutte le parti e soprattutto sulla divisa già fradicia di Bones.

«…huh,» dice Jim. Non la sua uscita migliore, è vero, ma Bones sta facendo il bagnetto alla papera, si merita un attimo per processare il tutto. Resta qualche secondo a fissarli, Horatio in tutta la sua gialla piumosità e Bones in tutto il suo rossore da infarto incipiente, e poi grugnisce.

No, davvero, non sta ridendo, è stato uno… sbuffo d’aria.

Gli occhi di Bones promettono morte e distruzione e sonde mediche infilate in posti dove mai sonda medica è stata infilata prima se solo Jim si azzardi ad aprire bocca.

Per cui Jim appoggia una spalla allo stipite della porta e dice, candidamente: «Posso farvi una foto?»

Bones gli tira un asciugamano sporco in faccia.

Tutto sommato, è già tanto che non gli abbia tirato Horatio.



*

«Bonesy!»

«Cosa.»

Jim si acciglia. Non è così che Bones risponde alle sue chiamate, senza neanche un “pronto” o un “buongiorno” o un “ti ho detto mille volte che alcune delle persone su questo trabiccolo di latta sono qui per lavorare”, e questo nuovo sistema, per quanto non privo dell’inconfondibile fascino scorbutico di Bones che tutti tanto amano (o forse solo Jim), lo insospettisce un po’. «Sei libero per pranzo?»

«No, sono — devo andare, scusa.»

Jim si appoggia alla spalliera della sua poltrona e pondera, accarezzandosi il pizzetto che non ha. C’è chiaramente qualcosa che non va.

Quando passa a dare un’occhiata all’infermeria — non è stalking, okay, Jim è il Capitano di questa nave ed ha i suoi motivi per fare una visita al suo staff medico, motivi perfettamente legittimi e… capitanosi — Bones, gli dicono, è chiuso nel suo studio. Sta per spalancare barbaramente la porta e piombare dentro in cerca di spiegazioni, quando nota da uno spiraglio tra le tapparelle non abbassate del tutto che Bones sta… pettinando Horatio.

Sulla sua scrivania.

Jim sbatte le palpebre. Bones ha Horatio stretta al petto e la sta accarezzando con