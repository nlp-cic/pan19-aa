guardarlo; magari era carino ed era per questo che ne parlavano di già, anche se lei questo non poteva saperlo: l’aveva visto solo di spalle e sempre da lontano. Non l’aveva notato neanche in giro sul treno, ne era sicura — un colore di capelli del genere le sarebbe rimasto impresso; non era un biondo caldo come quello dei suoi cugini, era candido, quasi bianco e, di sicuro, non ispirava nessun tipo di calore.
« Ma non sarà mica…? », esclamò a bassa voce la ragazzina, con una vibrazione alquanto strana — secondo Rose — nella voce; la sua curiosità non faceva che crescere e non era un bene, visto che si stava perdendo mezzo discorso dell’uomo baffuto.
« E’ un Malfoy, sì », sputò fuori con astio il ragazzo con il naso a patata, assottigliando lo sguardo ed abbassando ulteriormente la voce, rendendo ancora più difficile a Rose carpire le sue parole. « E’ figlio di Mangiamorte, sì. Fidatevi di me, quando vi dico che quella è soltanto brutta gente, che bisogna tenere molto lontana ».
Rose abbassò lo sguardo, sotto al peso di quelle parole dure.
Quel periodo, non molto lontano da quello che stavano vivendo loro, non era per niente bello — ne sapeva qualcosa la famiglia Weasley-Potter, la sua famiglia; avevano perso parenti durante la battaglia, come il loro zio Fred o come i genitori di Teddy, il loro fratellone acquisito, e c’era anche chi aveva perso tutto anche prima, come lo zio Harry. Era una ferita che il Mondo Magico si sarebbe portato dietro, per sempre. L’odio, però, non portava niente di buono e lei non trovava giusto odiare una persona, che, tra l’altro, non aveva partecipato a tutto ciò, solo per il cognome sotto cui era nato. Non ne aveva mica colpa.
Istintivamente, le venne voglia di aprire bocca e di dire la sua, per difendere quella persona che veniva attaccata nei peggiore dei modi: alle spalle. Ancor prima di poter anche solo formulare una frase di senso compiuto, però, la fiumana di persone iniziò a muoversi, segnale che il vecchio signore aveva smesso di parlare, senza che lei ne avesse anche solo ascoltato mezza parola.
« Rosie, dài, vieni », un tocco gentile la riscosse dai propri pensieri. Si era quasi scordata che, al suo fianco, ci fosse Albus.
Annuì, per tutta risposta, e si mosse al suo fianco, cercando con lo sguardo quella testa bionda, divorata, ormai, dalla curiosità di vederlo in faccia e di potergli dare finalmente un volto. Venne distratta, però, da una stanza spettacolare, dove erano tutti entrati e che lei, presa com’era dal non perdere di vista quel ragazzino, non aveva molto notato; adesso, però, che i suoi occhi erano tutti per quel luogo, poté finalmente unirsi al coro di espressioni eccitate e meravigliate che, un po’ dovunque, si stavano facendo sentire fra loro matricole.
Il soffitto, perché ce n’era sicuramente uno, era un meraviglioso cielo stellato, privo di nuvole, ed era davvero così bello che, nonostante il collo si lamentasse, faceva venire voglia di passare tutto il tempo ad osservarlo; c’era un clima gioioso, tutto intorno, prodotto dalle quattro tavolate pienissime di ragazzi di diverse età ed aspetto. Provò anche a vedere se, in tutta quella marmaglia di persone, riuscisse a notare qualche viso familiare, ma non ci riuscì.
“Fa niente, ho tutto il tempo per stare con loro”, pensò, immaginandosi già allo stesso tavolo con James, Fred e gli altri.

Al tavolo degli insegnanti c’erano un mucchio di visi sconosciuti, anche se Rose riconobbe Hagrid ed il vecchio mago ciccione che li aveva accompagnati e che aveva preso posto fra i suoi colleghi chissà quando; un momento prima era davanti alla loro fila ed u momento dopo era da tutt’altra parte.
“Forse sono io, quella tremendamente distratta”, stavolta puntò attentamente gli occhi sullo scranno centrale, dove era seduta una donna anziana, anche più anziana del suo collega baffuto, dall’aspetto piuttosto severo e con i capelli raccolti in uno chignon. Appena si alzò, mostrando la sua figura alta e magra, ottenne un silenzio reverenziale in tutta la sala. Era vestita con un vestito lungo ed un cappello a punta, entrambi di un bel verde smeraldo.
« Benvenuti! », iniziò, con voce chiara e solenne, scrutandoli quasi uno per uno. « Questa è, come ben saprete, la scuola di Magia e Stregoneria di Hogwarts, una delle più antiche nel suo genere.
Gli studenti, dopo la cerimonia dello Smistamento, verranno assegnati ad una delle quattro Case di Hogwarts: Grifondoro, Serpeverde, Corvonero e Tassorosso; il compito di ciascuno di voi sarà quello di rendere orgogliosa la propria Casata di appartenenza, ben sapendo che ogni azione positiva — come rispondere correttamente alle domande, eccellere nelle prove, impegnarsi nelle attività extrascolastiche — le farà guadagnare punti, mentre ogni azione scorretta — come arrivare in ritardo alle lezioni, non presentarsi con il materiale richiesto, infrangere qualsiasi regola — le farà perdere punti. Alla fine dell’anno accademico, verranno conteggiati i punti guadagnati dalle varie Case e quella che