una cosa, io un'altra. Siamo in affari. Trattiamo.”
Lei sorride con sarcasmo e lo osserva nel modo che ha di guardare un uomo e farlo sentire uno stupido mucchietto di sabbia; John ha impiegato del tempo, a farci l'abitudine.
“Non c'è nessuna trattativa, Silver.”
“Aspetta, aspetta,” la trattiene lui, levando le mani a mo' di resa. “Non hai ancora neanche ascoltato quello che ho da dire.” Prende un'aria seria, aggrottando la fronte. “Il nostro accordo prevede che prendiamo le decisioni insieme, ricordi?”
Lei si stringe addosso la veste da camera, con un altro mezzo sospiro.
“Sì, e non me lo rimprovererò mai abbastanza.”
Lui le concede un piccolo sorriso vittorioso, prima di allungarsi contro la testiera del letto. Nel farlo, solleva la gamba monca per issare anche quella sul materasso.
“Bene. Senti qui. L'affare che volevi propormi stanotte? Ci sto. Carta bianca.” Allarga le mani in una piena resa, poi ne solleva una tendendo l'indice, e riapre la bocca.
“Ma,” lo anticipa Max. “Perché c'è un ma.”
John abbassa la mano con un cenno d'assenso.
“Una nave. Piccola. Uno sloop sarà sufficiente. Io, due o tre uomini, andremo solo a cercare qualche informazione. E,” continua, anticipando la sua risposta, “mentre non ci sarò, tu avrai piena libertà d'azione, con la locanda e con la nostra società. Sarà tutto in mano tua.”
Max ha un momento di esitazione. Lo sa lei e lo vede anche lui, che raddrizza la testa con attenzione. L'istinto per gli affari le dice che l'occasione sarebbe buona. Basterebbe una firma e che a John  Silver succeda quel che deve succedere, e se ci resta secco tanto meglio: passerà tutto a lei.
Ma sa cos'è il tradimento, e sa quant'è meschino abbandonare qualcuno alla rovina. Aggrotta la fronte, quasi suo malgrado, e si avvicina al letto.
“Ma lo senti, quello che dici?” ribatte con enfasi. “Saresti disposto a lasciare tutto quel che hai in mano mia, per inseguire un fantasma.”
Il volto di Silver si trasfigura. Da ammiccante che era diventa cupo, e insofferente. Lascia cadere il capo indietro, sbuffa e fissa la parete.
“Billy Bones è vivo, ed è l'unico a sapere come arrivare al tesoro dell'Hispaniola.”
Max scuote la testa. Si siede sul bordo del materasso, le braccia ancora strette intorno a sé.
“Billy Bones può essere in qualunque angolo del mondo, ora. Può essere morto, e la tua mappa andata in briciole per una cannonata, o finita in fondo al mare a sgretolarsi, o capitata in mano di qualcuno che non ne conosce il valore e che in questo stesso momento la sta bruciando nel camino. John,” lo richiama, mentre lui si fa sempre più torvo e rabbioso. “Hai sguinzagliato tutti i membri dell'equipaggio che sono ancora vivi e fedeli, sulle tracce di Billy, ed è sparito nel nulla.”
“Per ora,” la riprende lui, piccato.
Lei scrolla la testa, esasperata.
“Tu mi conosci, John. Se pensassi che ci sia qualche speranza di ricavare qualcosa dalla faccenda, sarei la prima a voler rischiare.”
“Tu hai gettato la spugna, dolcezza,” ribatte lui con amarezza.
“Io sono solo ragionevole,” obietta lei, e si sporge verso di lui, attraverso il letto. “Ero una puttana, Silver. Ho visto cosa succede agli uomini che non vogliono rassegnarsi a rinunciare a quel che non possono avere,” conclude, appoggiando la mano sul suo avambraccio.
“Ora sembra che parliamo di te e Eleanor Guthrie, però,” ribatte John, asciutto e velenoso come sa essere lui. Max fa per ritrarsi rabbiosamente, ma lui le afferra il polso con forza.
“Lasciami,” gli sibila, cercando di divincolarsi.
“Io tornerei qui spesso,” dice lui, grave. “E tu non dovresti preoccuparti di nulla. Potrei commerciare qualche carico, tra un viaggio e l'altro, così non saremmo in perdita.”
“Ma davvero,” ribatte lei, altera, smettendo di strattonare il braccio per liberarsi. “E cosa succederebbe se a qualcuno venisse in mente che una locanda gestita da una donna sola è una buona preda?”
John emette una risata profonda, chioccia, e poi sgrana gli occhi.
“Ora non fare la parte del tenero agnellino. Sappiamo entrambi che sei uno squalo, Max. In ogni caso,” smette di stringerle il braccio, ma lo tiene contro di sé, dove lei l'aveva posato, “non credo che la presenza di un monco nel quadro cambierebbe molto la situazione, non ti pare.”
“Tu non sei un monco,” ribatte Max, sedendosi più comodamente. La veste da camera le scopre la gamba. “Sei John Silver. La gente ti teme, e ti rispetta. Tu mi servi qui.” Tenta un sorriso e si avvicina ancora a lui, facendo scivolare le dita su e giù per il suo braccio, in una carezza.  “Ne abbiamo passate tante, tu e io. Ci siamo