ne sentivo la necessità.” mi spiegò, sempre dannatamente pacato, senza, però, togliere la sua mano dalla mia coscia.

“Pensavo fossi, come tutti gli altri, un po’ spaventato da me.” affermai, senza spostare lo sguardo dalla sua mano pallida sulla mia gamba.

Quella fu, da che ricordassi, la prima volta che sentivo la sua risata; cristallina e terribilmente contagiosa, quella era forse la risata più bella che io avessi mai avuto il piacere di sentire nel corso della mia intera vita.

“Dopo aver sentito tutti i racconti di mio padre, era difficile trovarti spaventoso.”

“Che intendi, scusa?” domandai, sinceramente confuso dalle sue parole.

“Che mio padre e il tuo non andavano molto d’accordo, quindi ho sentito solo cose ridicole sulla tua famiglia.”

A metà tra lo stupito e l’arrabbiato, scacciai la sua mano con un gesto rapido, sentendo improvvisamente freddo nel punto della gamba in cui era stata appoggiata fino a quel momento. Mi alzai, cercando di mostrarmi spazientito, e mi avviai nuovamente verso la porta.

“Ti ho forse offeso?” mi domandò, senza la più minima alterazione nel tono della sua voce.

Mi fermai a qualche passo dalla porta, senza, però, voltarmi nuovamente a guardarlo.

“Sei tu il genio, qua, perché non me lo dici tu?”

“Perché voi Serpeverde dovete sempre essere così dannatamente sarcastici?” chiese, forse più a sé stesso che a me, mentre io mi voltavo velocemente a guardarlo.

“Forse perché voi altri non ci date altra possibilità?”

Non mi rispose, si limitò a sorridermi, un sorriso più allegro di quelli che mi aveva concesso fino ad allora, un sorriso più sincero, come se fosse divertito dalle mie parole, ma allo stesso tempo contento che io le avessi pronunciate.

Lo vidi alzarsi, raggiunse il divano e ci si sdraiò sopra, sistemando la testa sopra le mani e chiudendo gli occhi per qualche secondo.

“Se vuoi andartene, fai pure; chi sono io per trattenere il grande Albus Potter?”

E volevo andarmene, lo volevo davvero; dopo le cose che aveva detto riguardo alla mia famiglia e dopo l’aria di superiorità con cui mi aveva parlato, non volevo far altro che andarmene, eppure, non ci riuscivo.

“Infatti, non sei nessuno, ma voglio restare.” affermai, coprendo con pochi passi la distanza che mi separava dal divano, per poi fargli cenno di farmi spazio.

Mi ero appena seduto accanto a lui, quando, per tornare nella sua posizione iniziale, si sdraiò nuovamente, sistemando la testa sulle mie gambe e incastrando i suoi occhi grigi nei miei.

“Sono un tipo disordinato.” disse, dopo qualche minuto di assoluto silenzio, io abbassai lo sguardo su di lui.

“Lo sono anche io, quindi?”

“Quindi i Corvonero possono essere disordinati.”

“Sei più Serpeverde che Corvonero, a dir la verità.”

“E perché mai?”

“Perché tutta la tua famiglia è Serpeverde.”

“Anche tu sei più Grifondoro che Serpeverde, dunque?”

“Cosa? Assolutamente no!”

Lo vidi ridere, e lo trovai adorabile; chiudeva gli occhi, arricciando appena il naso, per poi riaprirli, rimanendo a guardarmi con un sorriso sulle labbra.

Continuammo a parlare per un po’, finché non fu evidente a tutti e due che era ora di tornare nei nostri dormitori.

“Sai, dovresti alzarti.” lo informai, sorridendo appena.

“Magari non voglio che tu te ne vada.” lo disse con un tono talmente pacato, che non riuscii a capire se stesse scherzando o se fosse serio.

“Dai, ti accompagno alla torre di Corvonero…” cominciai, iniziando a sentirmi leggermente a disagio con la sua testa poggiata sul cavallo dei miei pantaloni.

“Non torno in camera, io dormo qui.” mi spiegò, alzandosi e sistemandosi seduto accanto a me.

Appena sentii le mie gambe libere, mi alzai e mi stiracchiai piano, per poi avviarmi verso la porta, mormorando un “ciao”, prima di ritrovarmi in uno dei corridoi di Hogwarts.

 

Mi ritrovai in coppia con Scorpius anche il mattino seguente, quando il sole splendeva alto nel cielo e quella si preannunciava come una mite giornata di settembre; e anche quello dopo ancora, quando il cielo stava cominciando a rannuvolarsi; e così ancora per giorni, quando candidi fiocchi di neve sfioravano i vetri delle finestre dell’aula di Pozioni.

“Sono serio,” rise ancora Scorpius, cercando di bloccarmi dall’aggiungere un Grinzafico nel nostro calderone di Pozione Occhiopallato, “se lo lasci cadere dentro, io ti-ti..!”

Scossi la testa, divertito più che mai dalla sua espressione, per poi avvicinarmi al suo viso, senza spostare il braccio che reggeva il Grinzafico dal calderone.

“Che mi fai, sentiamo.” mormorai, trovandomi terribilmente vicino a lui da non sentire neppure il bisogno di alzare il tono della voce.

Lo vidi avvampare, per poi allontanarsi in fretta da me, puntando lo sguardo sul libro di Pozioni e cominciando a dettarmi i passaggi seguenti alla preparazione.

Sorrisi, soddisfatto di me stesso per essere riuscito, dopo quasi tre mesi di fallimenti, a farlo arrossire. In quei mesi, tutte le volte in cui ci vedevamo, riusciva a farmi sentire in imbarazzo o a disagio, magari con qualche battuta