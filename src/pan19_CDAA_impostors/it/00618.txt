Poi, via via che si avvicina la meta – un centro commerciale, un liceo occupato, una palestra. Ovunque sia altissima la concentrazione ormonale e prossima allo zero quella neuronale – assume un’espressione grave e disincantata che lo fa somigliare a un sinistro incrocio tra il buon Fidel e l’etologo Giorgio Celli.
Giacché le loro inchieste sono sempre essenziali sondaggi sul genere preferisci le bionde naturali o quelle ossigenate? Pensi che l’italiano andrebbe abolito? Quanti sms spedisci al giorno?, Roberto non se la sente di dargli torto. A maggior ragione davanti alla velina della Redazione Maxima, giunta via e-mail da Milano a ricordargli che la tv ggggiovane vuole inchieste ggggiovani e trendy.
La preallerta telefonica, d’altra parte, non è stata di quelle che invitano a sperare in svolte radicali.
 
Roberto strizza le palpebre, esala un sospiro agonico e permette a De André di musicargli il flashback.
 
5. Il sabato del villaggio (globale)
 
Il sabato pomeriggio romano è un’istantanea rubata allo Zibaldone di Leopardi. O alla sua donzelletta. C’è un’aria denuclearizzata, intristita e arresa che ti aleggia sul collo. Un’aria da vita a scadenza, clessidre rovesciate, sonno profondo.
Un’aria da doppia fila già al Mercato dei Fiori, mentre tra via Candia e viale Giulio Cesare è tutta una gimcana proletaria di adolescenti in tenuta da rimorchio.
Pamela – Pàmela, anzi, o s’incazza di brutto – ciancica una gomma e punta un paio di shorts da puttanone tiburtino.
Roberto non saprebbe dire cosa abbia trovato in lei, se non il ruvido buonsenso della periferia. Certo è che quando immaginava la donna della propria vita era più per Simone Weil che per la Carlucci scema.
Pamela è una brava ragazza romana, di quelle arrese a un darwinismo deteriore: si accontenta di quanto ha, perché se s’inventasse un’idea di riscatto, in questa città in cui la coerenza è da sempre presa per immobilismo, si voterebbe a una solitudine ben più prosaica di quella dei numeri primi.
“Ao’! È ‘n’ora che te sto a parla’!”
Roberto abbozza un sorriso di circostanza, poi tenta di opporsi alla mozione shorts, perché, qualora tentasse di assecondarla, gli schizzerebbe addosso tutto il velenoso astio del ‘A te ‘n te frega gnente de’ noi due,’ che non crede di poter sopportare.
Il cellulare squilla e lo sottrae all’impaccio di una seconda ripresa.
È Maicol Vannucci della Pergola, il direttore generalissimo di Milano, mitologica creatura che molti dicono essere un incrocio tra George Clooney e Harrison Ford; i pochi onesti, piuttosto, tra Tom Hanks e Samantha Fox.
Maicol è il milanese di Bertolino: avanti in tutto, ma arretrato rispetto alla propria carta d’identità, cumenda fino al midollo e con quell’aura cafona alla Briatore ch’è crisma degli immobiliaristi di Ariccia o di chiunque abbia avuto davvero successo nella vita.
In realtà è un figlio di papà che, malgrado millanti crediti a destra e a sinistra, non ha potuto niente contro la perfidia congenita di un impiegato dell’anagrafe con la quinta elementare.
“Com’è che va, Santini?” esordisce il direttorissimo.
Roberto si apparta nell’androne della Feltrinelli, sotto un post-it ciancicato da cui risulta che una band emergente dei Castelli cerca bassista non fumatore amante degli animali.
“Non c’è male,” replica sostenuto, perché la sua modestia di sinistra non gli permette di vivere con serenità il fatto che un suo coetaneo cafone guadagni in due settimane quanto gli spetta in un anno di contratto a progetto. “Abbiamo curato il servizio sul Tatoo Fest e abbiamo già inviato la prima bozza di montaggio.”
Pamela sbuffa, perché ‘nun ce se po’ popo crede che pure de sabbbbato devi sta ‘ncollato ar telefonino.’
“Bel lavoro. Brillante. Avete trovato il giusto equilibrio tra target e cronaca.”
Maicol si è laureato alla Bocconi, in qualcosa che sta alla cultura come l’editoria moderna alla letteratura. A tradurlo dal bocconese, l’apprezzamento farebbe più o meno così: avete trovato i classici soggettoni che fanno audience.
Roberto sospira, perché precario e perché costretto nei panni della marchetta intellettuale. “Abbiamo fatto del nostro meglio.”
Il cumenda ride: dall’alto dei suoi party ad alta concentrazione di veline, una manifestazione servile di buona volontà deve sembrargli una battuta spiritosissima. Invece è solo fame.
“Il meglio, il meglio… Il meglio deve ancora arrivare!” sottolinea Vannucci della Pergola. “Il meglio è che vi spedisco, te, Rossi e Loiacono, in prima linea! Tribù urbane a Roma. Te gusta?”
Roberto deglutisce in silenzio.
Pamela contratta alla morte con un nigeriano il prezzo di una pacchiana borsa imitazione Prada.
“Contento?”
Come per un calcio nei coglioni, pensa, ma non può dirlo.
“Ma… Perché proprio noi?”
Maicol bercia ordini a qualche servo della gleba della sede centrale, poi torna a degnarlo della propria attenzione. “Perché ci stai dentro, no? C’hai la faccia giusta e c’hai feeling con i ragazzi, no?”
“Non c’è un problema di tempi? Voglio dire… Per i minorenni ci vogliono le liberatorie e…”
“Ma come sei comunista, con