"Oh? E io che pensavo che avessi passato tutta la notte su quello sgabello."

"Non ti starai cacciando nei guai, tu, eh?"

In qualche modo Sanji riuscì a sostenere il suo sguardo. "Nessun guaio. E quel che faccio sono fatti miei."
Zeff sbuffò dal naso, visibilmente contrariato, ma dopo aver osservato Sanji dalle dita dei piedi fino alla punta dei capelli scosse il capo, prese il proprio grembiule, e si allontanò di qualche passo per afferrare una pagnotta che spezzò in metà. Ne addentò una parte e l'altra la lanciò a Sanji che la prese quasi senza voltarsi.

"Fa quel che ti pare," ruggì, le sopracciglia aggrottate. "Basta che poi tu non te ne penta."

Sanji si passò una mano tra i capelli e per un secondo sfiorò con le dita il punto in cui i denti di Zoro avevano esitato sulla sua pelle. "No," disse, "non me ne pento."

- - -

Il sole stava per raggiungere il suo picco. Quell'anno, come molti altri anni prima di quello, l'estate era stata particolarmente inclemente. Il caldo soffocante e umido, misto alla quasi totale assenza di piogge per buona parte di quei due mesi aveva influito negativamente sulla terra e, soprattutto, sulle persone.

Per le strade transitavano solo stanchi animali da soma trascinati dai loro stanchi proprietari che si coprivano il viso con spessi veli per non riempirsi la bocca di pulviscoli di sabbia bollente, e mai nelle ore più calde delle giornate. I mercati solitamente vivi come piazze in festa erano deserti, le oasi quasi asciutte, le città morte. Le carovane che attraversavano il deserto di villaggio in villaggio passavano da un teatro di desolazione all'altro, e sempre con più frequenza i beni che trasportavano nella speranza di racimolare abbastanza oro per poter sfamare e dissetare le loro famiglie prendevano meno la forma di vasi e tappeti e sempre di più la forma di esseri umani dai lineamenti asciutti e la pelle bruciata a causa della perenne esposizione al sole.

La schiavitù aveva da sempre fatto parte della storia e della cultura di Alabasta e gli schiavi - criminali, debitori, prostitute e prigionieri provenienti da altri Paesi - si erano sempre mescolati alla popolazione libera come se possedere un altro uomo o un altra donna fosse stato un diritto naturale di ogni cittadino.

Ognuno di quegli schiavi, spogliati dei loro averi, della loro dignità e della loro umanità stessa, portava come segno distintivo del loro stato sociale un paio di Bracciali Rossi - una coppia di bracciali identici, ciascuno per polso, recanti il nome o il sigillo dell'individuo o della casa che li possedeva. Simbolo di potere e di prestigio, di rosso quei bracciali ormai portavano solamente il nome; sempre più spesso erano fini lamine d'oro o d'argento che si adattavano perfettamente ai polsi dello schiavo o della schiava, e quanto più prezioso era il metallo, quanto più rifinita e delicata la lavorazione, tanto più in alto sulla scala sociale si trovava il padrone dello schiavo su cui venivano imposti.

Quasi nessuno sapeva - e chi sapeva troppo spesso fingeva di ignorare - che quel nome apparentemente senza senso non era l'eredità di un tradizione ormai abbandonata che voleva che gli schiavi fossero identificabili tramite dei bracciali di colore scarlatto: ad essere rossi, marchiati sulla pelle e impossibili da cancellare, non erano altro che i segni delle corde e delle catene che si conficcavano nella carne durante i caldi giorni estivi e le gelide notti del deserto, con cui questi uomini, donne e bambini venivano legati e trascinati come branchi di animali da un mercato all'altro, fino a che un compratore non li portasse da quell'infelice destino ad uno altrettanto infelice e, con una coppia di bracciali preziosi, nascondesse quei marchi indelebili alla vista di chiunque.

Ad oggi, i mercati degli schiavi erano quelli più frequentati. Gli uomini e le donne facoltosi, che non temevano il sole e nelle loro cantine avevano acqua, vini e cibi prelibati, si ammassavano sotto le paratie e i gazebo per acquistare coloro che non potevano permettersi di possedere nemmeno loro stessi. I padri che non venivano strappati alle loro famiglie per ripagare immensi debiti contratti al solo scopo di nutrire i loro piccini erano quelli che mettevano al bando i loro ragazzi più robusti e le loro figlie più graziose, tutti per il solo scopo di ottenere quel denaro che avrebbe permesso loro di sfuggire alla macchia onnipresente del sole e gettare acqua nelle loro gole secche e piene di sabbia.

Alubarna, la città bianca e oro, sede del palazzo reale in cui Re Cobra viveva con la sua famiglia e la sua corte, formava un caso a parte. La famiglia reale, sotto l'influenza sempre più crescente della principessa Vivi, la primogenita del Re, aveva aperto le porte del suo palazzo, e in ogni momento nel cortile, protetto da guardie scelte, si distribuivano vivande e acqua a chiunque si fosse presentato, dando la precedenza a quelle genti che non potevano permetterseli altrimenti. Il Re aveva imposto che chiunque in Alubarna ne avesse i mezzi dovesse fare altrettanto, ma il suo sguardo poteva arrivare solo fino ad un certo punto, e il sole e la calura soffocante avevano ben più potere sulle coscienze degli uomini della voce di un Re così lontano - in questo modo il centro del regno di Alubarna sopravviveva,