dell’abitudine. Pur non essendo esperto di tecnologia musicale, Yuri sa riconoscere un dispositivo costoso quando ne vede uno. Otabek lo maneggia con estrema cura: glielo porge delicatamente, dopodiché tira fuori dalla stessa borsa le cuffie più grandi che Yuri abbia mai visto. Gliele sistema sulla testa con precisione millimetrica e le sue orecchie sono totalmente coperte, al punto che gli sembra di essere intrappolato nel silenzio più completo. Dopo averle collegate al lettore, Otabek gli si siede accanto e gli mostra come utilizzarlo. "Questo è per accendere e spegnere, sul display vedrai il titolo del brano che stai ascoltando, autore, data di uscita eccetera. Qui c'è il volume, puoi regolarlo ma dovrebbe essere ottimizzato per le cuffie che porti. Lo schermo è touch, questi pulsanti..." La frase più lunga che Otabek abbia pronunciato sino a quel momento non soltanto gli arriva  attenuata alle orecchie schiacciate sotto quegli affari enormi, ma ne capisce sì e no la metà: superata la questione del volume, i bassi e le altre cose misteriose che nomina non gli dicono granché e non riesce neppure a tenerle a mente. Quando comincia la musica, dischiude le labbra e trattiene il respiro. E' l’arrangiamento di Beethoven scelto per il Free Program di Otabek, che riconosce immediatamente perché ha guardato i video delle sue gare precedenti soltanto la sera prima (chi diavolo lo conosceva fino all’altro ieri?!), ma sentirlo in quel modo è un'esperienza incredibile. Abituato ai suoi auricolari, che pure sono di marca, ovviamente, non ha mai sperimentato prima quell'isolamento acustico totale né una tale purezza di suono - non saprebbe definirla altrimenti: riesce a distinguere tutti gli strumenti e le loro evoluzioni, anche se non sa identificarne nemmeno uno. Per tutta la durata del pezzo, Yuri rimane completamente immobile; poi, si volta verso l'amico e gli restituisce il lettore con una nuova pretesa:   "Fammi sentire qualcosa di bello. Qualcosa di forte. Le cose che mixi tu." Otabek si presta volentieri. Quando parla di musica, il suo sguardo si ammorbidisce appena e diventa addirittura un pelo più loquace. Non troppo. Yuri si rimette supino, mentre l'altro si sistema accanto a lui, su un fianco, una mano a sostenere il capo e l'altra sul lettore, a selezionare le tracce. Salta da una playlist all'altra, da un genere all'altro, aggiungendo ogni tanto qualche informazione sul brano o sugli artisti, ma perlopiù se ne sta in silenzio. Perso in una spirale infinita di suoni, voci e ritmi sconosciuti, Yuri si lascia guidare attraverso quel cammino senza protestare. Il suo corpo allenato alla danza risponde d’istinto a quegli stimoli con movimenti che marcano i momenti più intensi o più piacevoli. In breve, gli sembra che le scelte di Otabek si facciano sempre più precise e mirate, che riesca a intuire più facilmente ciò che gli piace e che non esiti a perseguirlo con decisione. Non sa quanto tempo trascorrano in quel modo, ma alla fine Yuri è ancora più euforico e sveglio di prima. Si tira giù le cuffie sulle spalle e scrolla un po’ la testa, passandosi le dita tra i capelli scosta all’indietro la ciocca più corta che gli ricade sempre sul viso. “Sei un tipo pieno di sorprese, Otabek Altin. E pensare che quando ti ho visto l’altro giorno credevo che fossi uno stronzo e un coglione, tale e quale a JJ.” Un suono gutturale, a metà tra un ringhio e un colpo di tosse, viene fuori dalla gola del ragazzo, che si copre la bocca con una mano mentre il petto sussulta più volte. Il tutto non dura più di qualche secondo. Quando si rende conto che sta trattenendo una risata, Yuri lo fissa con una smorfia, inarcando le sopracciglia. “Inquietante...” Otabek serra le labbra e distoglie lo sguardo, ma non funziona: e scoppiano a ridere, insieme. Yuri non si interroga davvero su cosa stia accadendo, però sente di aver preso, ancora una volta e inconsapevolmente, una scorciatoia inaspettata. Qualunque sia la strada che stanno percorrendo, non servono stupide spiegazioni né chiacchiere inutili: è come se le sue difese, accuratamente costruite nel tempo, siano state rimosse mentre era distratto, e si ritrova, sorprendentemente, a non sentirne la necessità. “Queste cuffie sono troppo fighe. Meritano una foto.” Così dicendo, se le risistema sulla testa e comincia a provare qualche inquadratura. Una volta trovate l’angolazione e la luce giusta, il terzo dito si solleva fieramente e dopo alcuni tentativi Yuri è soddisfatto. Aggiunge la didascalia 'Sorry, I’m not listening' ma chiude l'applicazione senza pubblicare: Yakov è sempre in agguato. “Meglio se la posto domani…", poi alza lo sguardo: "Ah, ora che ci penso! Sai che anche lo sfondo del tuo cellulare fa schifo? Ha a che fare con qualcuno dei tuoi gruppi, vero? Guarda che è brutto comunque...” Scivolato silenziosamente sul pavimento durante le prove del selfie, un gomito sul materasso e il fianco contro il bordo del letto, Otabek lo osserva dal basso con un'espressione indecifrabile. "...e tu sai già cosa fare a riguardo?" Yuri lo sa. Si solleva sulle ginocchia, afferra l’altro