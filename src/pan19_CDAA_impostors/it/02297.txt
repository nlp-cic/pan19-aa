aveva fondato la band per le ragazze, non per se stesso – e forse era stato proprio questo a farlo sentire vuoto di tanto in tanto, in quegli anni. Adesso grazie a Stiles questo spazio si stava riempiendo, senza fare male e senza fare rumore, e Derek… voleva solo credere che Stiles non lo avrebbe mai tradito.

 

 

 

Derek stava ringraziando il fatto che la sua vicina di appartamento fosse Laura, e che in quel momento fosse impegnata da tutt’altra parte – era a cercarsi un chitarrista jazz o a scoparsi un chitarrista jazz, e nessuna delle due ipotesi escludeva l’altra – perché mentre lui e Stiles stavano pulendo i piedi, all’improvviso si erano messi a canticchiare I’m gonna be (500 miles) dei Proclaimers, e a un tratto Stiles aveva iniziato pure a usare gli sportelli della credenza a mo’ di batteria, e quel pezzo aveva un certo ritmo… Tanto Derek lo sapeva che di quel passo presto lo avrebbero cacciato dal palazzo.

Sul da d-da da, da d-da da del ritornello Stiles ci stava mettendo anche fin troppo sentimento: cantava gridando e ghignando, fissando Derek negli occhi come a sfidarlo a fare il controcanto più forte di lui. Era ridicolo. Derek si sentì in dovere di fermarlo afferrandolo per il mento e baciandolo.

Vennero interrotti dal cellulare di Stiles: qualcuno lo stava chiamando, e dall’ora Derek intuì che fosse suo padre – diceva molto del rapporto che stavano instaurando il fatto che Derek conoscesse piccole abitudini simili.

Stiles sgusciò via dalla presa di Derek sorridendo e prendendo il cellulare dalla tasca; lui lo lasciò allontanarsi, restando al lavello per finire di asciugare i piatti. Lo sentì appoggiarsi di peso al muro con le spalle e poi aprire la linea con un quieto e affettuoso "Ehi, papà!"

Stiles aveva detto a Derek che si trovava a Santa Monica per ultimare i lavori per un album, anche se non aveva specificato che album e per quale cantante. Quello che però Derek sapeva era che a Santa Monica c’era una delle sedi della Universal, e che le etichette gestite o controllate da quella società erano tantissime. E Stiles doveva essere legato a una di loro.

Non era mai stato nell’appartamento di Stiles, e Derek si chiedeva se per caso fosse perché era pieno di tracce del suo lavoro, argomento di cui preferiva sempre parlare poco. Ma si domandava anche cosa sarebbe stato di loro una volta che Stiles avesse finito l’album, o che Laura avesse finito il proprio progetto.

Personalmente, avrebbe voluto continuare, mentre l’opinione di Stiles a riguardo era pressoché un mistero.

Stiles rientrò in cucina stiracchiandosi ma sorridendo.

«Tutto a posto a casa?» gli chiese Derek, vago.

«Sì» gli rispose sospirando e strofinando il naso e una guancia sulla spalla di Derek.

Lui ci rifletté sopra un attimo, prima di porgli la domanda successiva. «So già che chiedendoti questo rischio di addentrarmi in territori spiacevoli, però» si voltò verso di lui, esitando appena, «non voglio correre il rischio di fare delle gaffe in futuro: tua madre non è più con voi? Ti basta rispondere sì o no, non devi darmi dei dettagli, se non vuoi».

Stiles parlava sempre e solo di suo padre, mai della madre, quindi era logico che ci fosse sotto qualcosa, ma Derek non voleva dare per scontato che si trattasse di qualcosa di molto brutto per poi scoprire che in realtà i suoi genitori erano "solo" divorziati.

Stiles assentì a sguardo basso, con sul viso un sorriso un po’ forzato e nostalgico. «Si può dire così. È morta quando avevo nove anni».

Oppure poteva essere davvero qualcosa di molto brutto, ovvio.

Derek si schiarì la voce. «Mi dispiace, non avrei dovuto portare a galla l’argomento».

Lui scosse la testa aggrottando la fronte. «No, non è un problema, e comunque era logico che prima o poi sarebbe saltato fuori».

Derek sospirò e aprì il frigo per procurare una birra fredda a entrambi. Stiles si sedette al tavolo accettando la sua offerta, lui si appoggiò di spalle al lavello.

«A dire il vero» quasi mormorò Stiles, con voce roca, «un po’ è anche merito di mamma, se io e te siamo qui adesso» sbuffò un sorriso. «È stata lei a trasmettermi l’amore per la musica. Era un’insegnante, dava lezioni private a parecchi bambini».

«Di che strumento?» chiese curioso.

«Principalmente chitarra, ma in gioventù aveva studiato in prevalenza il pianoforte, quindi ogni tanto insegnava a suonare anche quello». Trasse un respiro profondo fissando il pavimento. «È morta mentre era a casa di una sua allieva: è inciampata e ha battuto la testa contro uno spigolo, è andata via come solo io potrei fare» ironizzò, bevendo subito un grosso sorso di birra.

Derek sorrise a labbra strette. «È bello però che così tanto di lei sia rimasto con te».

Stiles sbuffò una risata sarcastica. «Beh, all’inizio non l’ho presa così bene: mamma è morta perché era andata a insegnare musica. La musica mi aveva tradito».

Di colpo molte cose che gli aveva detto tempo prima avevano molto più senso.

«Ero