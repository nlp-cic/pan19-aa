in silenzio tra la folla, incespicando sugli improvvisi passi di danza altrui e strizzando gli occhi quando il gioco di luci si avvicinava e diveniva più intenso; cercando Asozh, si chiese quanto tempo fosse passato, se anche le altre creature presenti avessero perso conto dell'orario, immerse in quel divertimento non così dissimile da quello umano.

Si chiese se i clan draconici avessero trovato il nuovo leader o se avessero confermato quello precedente, se i trattati di pace fossero già stati rinnovati – ne sapeva così poco che gli sembrava sciocco preoccuparsi di quel tipo di politica, ma allo stesso tempo sentiva che era suo dovere occuparsene, quantomeno.

Forse le due streghe con cui aveva parlato avrebbero potuto fornirgli informazioni utili, magari placare i suoi dubbi.

Si guardò attorno, sentendosi sempre più sperduto, più debole e a disagio, eppure si fece forza e si concentrò sulla folla variopinta: c'erano banshee e folletti e persino qualche specie di cui non conosceva nemmeno il nome o la provenienza. Era un mondo stupendo e Darian in cuor suo sapeva di apprezzarlo quasi nella sua totalità, ma quella sensazione d'abbandono lo nauseava e gli faceva sprofondare il cuore dall'ansia.

Cercò di razionalizzare, in fondo non restava da solo da anni e mai aveva amato la calca, dunque la sua reazione era comprensibile; inoltre, per quanto potesse vergognarsi ad ammetterlo, la mancanza della presenza imponente di Asozh al suo fianco lo faceva sentire esposto, vulnerabile. Il drago gli aveva tramandato qualche potere e Darian sapeva come usare quella nuova forza che sbocciava in lui – semplicemente non ne aveva alcuna intenzione, credendo profondamente nel principio della non violenza.

Con un sospiro, avanzò ancora tra le creature, cercando di riflettere con chiarezza: con i suoi capelli rossi e bianchi raccolti in due grandi trecce, la pelle attorno agli occhi viola ormai colorata di un costante rosso intenso e l'abito rosso e nero dotato di un corpetto di scaglie dello stesso Asozh a proteggerlo, era possibile che si mescolasse bene alla folla. Forse, considerò ironico tra sé.

Darian avvertì ancora un cerchio alla testa, inspirò profondamente e quasi sobbalzò quando qualcuno – qualcosa? - lo trattenne con gentile fermezza per i polsi; fece per alzare il capo ancora una volta e, stavolta, ciò che vide lo lasciò a bocca aperta: lisci capelli neri che arrivavano oltre le spalle larghe, lunghe corna d'osso antico sul capo e sul viso dei segni inconfondibili di appartenenza ad un clan draconico che lo stesso umano, in passato, aveva scambiato per semplice trucco.

“Ah, Asozh”, sospirò felice, con il cuore che batteva d'emozione.

Il drago, nella sua consueta forma umana, chinò il volto su di lui, e a Darian sembrò di tremare di sollievo. Istintivamente, si rifugiò tra le braccia forti del suo amato, un po' tremando: si sentiva strano e non sapeva come combattere la sensazione nauseata che saliva dal fondo del suo stomaco. Iniziò a credere che la sua permanenza in quel mondo non fosse compatibile con la sua essenza umana, non sapendo nemmeno se l'ipotesi fosse da scartare a priori.

“Darian...” soffiò il drago, accogliendolo e circondandolo della sua presenza imponente. “Non stai bene”.

Darian scosse il capo, non aveva importanza. “Avete rinnovato gli accordi?”, chiese a bruciapelo, mentre l'ansia montava e rendeva la nausea sempre più inarrestabile. Aveva bisogno di distrarsi, considerò, specialmente adesso che il suo amato era lì e sembrava sereno.

“Ovviamente. Sei preoccupato?”

Come non esserlo? L'umano quasi rise di se stesso e delle preoccupazioni che lo tenevano sulle spine, sicuro che molti dei presenti le avrebbero giudicate come minimo superflue. Scosse il capo, mentendo più a se stesso che al compagno, sapendo che Asozh possedeva da sempre la straordinaria capacità di comprendere i suoi pensieri ed emozioni.

“Non c'è alcun motivo di esserlo”, mormorò il drago, dolcemente. Fece una breve pausa per baciarlo sulle labbra e passare brevemente una mano ruvida sulla guancia morbida, pur accigliandosi subito dopo: “I leader dei clan vogliono conoscerti”.

Prima di recarsi alla Cerimonia, Asozh gli aveva paventato anche questa eventualità, ma Darian non le aveva dato peso, convinto che la sua graduale trasformazione, innovativa per qualsiasi drago ed umano, non fosse degna di nota: il suo aspetto era cambiato di poco, i pochi poteri che possedeva non avrebbero mai potuto scalfire un drago e, cosa non da poco, i pochi altri membri dei clan che aveva conosciuto avevano constatato con piacere che la sua mente non si stesse deteriorando. Darian si chiese, dunque, perché il rapporto dei due inviati non fosse bastato a placare i dubbi del Consiglio Draconico.

Asozh aggiunse qualcosa, ma l'umano non riuscì a comprendere di cosa si trattasse, in preda ad un malessere crescente: la pressione sanguigna cresceva, il rumore del battito del suo cuore iniziava a farsi quasi assordante nelle orecchie e persino il cerchio alla testa sembrava togliergli qualsiasi capacità di discernimento.

Qualcuno, o forse qualcosa, fischiava e quel suono iniziava a farsi sempre più intenso, quasi a ferirgli i timpani; Darian fece per afferrarsi il capo e poggiare i palmi delle mani sulle orecchie, ma tutto d'un tratto il respiro gli si mozzò nel petto.

Il mondo si oscurò