quel frangente sarebbe stata raccolta da Morinaga come un invito diretto a spalancarmi le ginocchia e allungare il collo per controllare più da vicino come procedessero le cose. Mi aveva bisbigliato oscenità all’orecchio ostentando una tale sicurezza in sé stesso da farmi venire voglia di prenderlo a schiaffi, eppure l’unica azione che ero riuscito a compiere era stata correre a rifugiarmi in camera mia, senza neppure osare darmi sollievo da solo nel timore che si ripetessero scene già viste in Canada. Prima o poi Morinaga avrebbe intuito il vero significato delle mie docce a metà giornate e, casomai non ci fosse già arrivato, si sarebbe accorto che talvolta sfruttavo la spossatezza derivante dal piacere per evitare i suoi occhi e le loro implicite richieste (**). Non ero più così ingenuo o illibato da poter fingere di non aver afferrato quanto fosse degenerata l’intera questione… Dal salotto giunse una risata abbastanza fragorosa da coprire per qualche secondo lo scrosciare quasi assordante della pioggia. Non riconobbi la voce, quindi doveva trattarsi di Kurokawa o Isogai, per quanto fossi restio a credere che il pavido Mitsugu potesse avere validi motivi per ridere benché mi trovassi a meno di dieci metri da lui. Stavo per raggiungere la mia famiglia e gli altri in salotto, quando notai abbandonato sul mobiletto vicino all’ingresso quello strano giocattolo portato da Kanako, una sfera simile ad una palla da biliardo che prevedeva il futuro o roba del genere… Stupidaggini da ragazzine, ovviamente; ma non era forse vero che la suggestione attecchiva meglio nelle menti già turbate? Insomma, vinsi il mio salutare scetticismo di scienziato e shakerai il povero oggetto ponendomi la domanda fatale: “Ne uscirò mai?” Il responso nuotò nel liquido blu prima di rivelarsi ed appagare la mia ansiosa curiosità:


Le mie fonti dicono assolutamente di no!


Sollevai un sopracciglio e riposi quello strumento del demonio nella stessa identica posizione in cui lo avevo trovato, imponendomi il fermo proposito di non arrischiarmi mai più a scrutare nell’avvenire; una pratica dagli esiti chiaramente incerti che poteva riservare delusioni mortificanti. Attraversai il corridoi fermandomi però prima di varcare la soglia del piccolo salone, approfittandone per analizzare silenziosamente uno ad uno i miei ospiti: detestavo ammetterlo, ma sospettavo che non mi avrebbero mai messo volontariamente in difficoltà, neppure se Morinaga ci avesse sputtanati davanti al mondo intero come talora minacciava di fare. In qualche modo perverso ero convinto di amarli, e loro mi contraccambiavano a piene mani. E nonostante fossi leggermente preoccupato per la confidenza dimostrata dal mio collega nei confronti del marito di mio fratello, un comportamento che faceva tanto subdola cospirazione gay, fino a che punto le congetture di un simile pivello potevano nuocermi? Ero relativamente impermeabile alle conseguenze delle deduzioni tratte male dal prossimo. Per non parlare poi dell’opera di diffamazione bella e buona che Morinaga sembrava perpetrare alle mie spalle a puro titolo di ripicca: avevo incrociato il suo amico Hiroto raramente e molto prima che iniziassero le mie tribolazioni, eppure mi aveva esaminato con evidente malizia. Era possibile che Morinaga gli avesse propinato così tanti dettagli della nostra intimità, fasulli o veritieri che fossero, che oramai potevamo considerarci amanti per procura… Anche se beh, forse la maggior parte delle persone avrebbe reputato le motivazioni che tenevano su il nostro rapporto simili a quelle che intercorrevano tra un coccodrillo e il piviere che gli frugava tra le fauci spalancate (***), più che al sentimento facente da collante in una coppia d’innamorati. – Guardate un po’ chi si è svegliato! – scherzò mio padre scorgendomi appoggiato al muro, a braccia conserte. – Sei di nuovo su di giri, vecchio? Metti giù quella birra! – brontolai. Stavo per andarmi a sedere accanto a loro quando, balenato un fulmine tremendo, una pesante oscurità calò su di noi. Seguirono esclamazioni e borbottii vari, più il fracasso prodotto da una bottiglia andata plausibilmente ad infrangersi sul mio tappeto nuovo… – State buoni: è soltanto mancata la corrente, – ringhiai. – Vado a cercare una torcia elettrica. Non provocate altri danni! Tornai sui miei passi camminando rasente alla parete, nella speranza di non inciampare in qualche oggetto estraneo lasciato fuori posto, ma scansai di poco l’apertura di una porta di cui udii giusto in tempo il cigolio. – Senpai… – È saltata la luce, – spiegai rapidamente a Morinaga, della cui figura riuscivo appena ad indovinare i contorni. – Non vedo niente. Sai dov’è la torcia? Non strillai, quando mi cinse la vita con le braccia, solo perché altrimenti avrei attirato l’attenzione dei miei familiari o peggio ancora di quegli altri due idioti. – Ricordi quel nostro recente discorsetto riguardo agli approcci in pubblico? – sibilai tentando di strapparmi le sue dita dai fianchi. – Perché, in privato la tua reazione sarebbe stata differente? Era disonesto da parte sua lamentarsi alitando sulla mia nuca, perciò mi liberai dal suo abbraccio facendo leva contro di lui col gomito e mi voltai, finché non ci ritrovammo faccia a faccia in quel buio pesto. Il vento ululava talmente forte da far tremare i vetri. – Hai intenzione d’inginocchiarti anche tu davanti a mio padre per chiedere la sua benedizione? – lo canzonai beffardo, augurandomi immediatamente dopo che non lo cogliesse come un suggerimento. – No. Sentivo il bisogno di farti una carezza e perciò ho allungato la mano. – C’è da dire che la tua