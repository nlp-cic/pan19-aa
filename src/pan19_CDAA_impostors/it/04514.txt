tragitto fino a piazzale Roma durò una ventina di minuti; lì lasciarono Lorraine, che era attesa da sua mamma e da due amici, poi Nives e Flavia ripartirono alla volta della cittadina dove abitavano, che raggiunsero in circa un’ora. A casa di Flavia, svuotarono rapidamente la valigia di Nives delle cose della biondina e poi si salutarono; infine Nives rientrò a casa propria.
Fu soltanto quando ebbe fatto una doccia e si fu infilata sotto le coperte che, finalmente, diede libero sfogo al pianto che, da quasi ventiquattr’ore, teneva a freno.
‘Addio, Richard…’

Martedì 9 settembre 2014

In ufficio, Nives scannerizzò l’autografo che Richard le aveva fatto su un foglio bianco, con la dedica per le amiche del gruppo di sue fan su Facebook, salvandolo su una chiavetta USB. La sera, si collegò e lo postò nel gruppo, ricevendo una valanga di ringraziamenti entusiasti dalle sister fangirl, come si divertivano a chiamarsi a vicenda.
Poi le giunse una notifica dai messaggi personali e andò a vedere.
‘Allora, com’è andata la tua avventura londinese??’
La domanda proveniva dalla sua amica di Facebook dal suggestivo nickname Hathor Eagle, al secolo Beatrice, una giovane donna di Pordenone; si erano conosciute su EFP, dove entrambe pubblicavano le loro fan fiction. Beatrice fangirlava per Lee Pace quanto Nives per Richard Armitage; si erano trovate subito in sintonia e, pur non essendosi ancora mai incontrate di persona, avevano cominciato a scambiarsi confidenze come autentiche amiche, perché ciascuna capiva perfettamente i sentimenti dell’altra.
‘Meglio di quanto sperassi’, cominciò a scriverle, poi le raccontò per sommi capi dei suoi tre incontri con Richard, omettendo soltanto le foto che si erano scattati a Windsor, così come aveva omesso di menzionarle a Flavia e Lorraine: l’allocuzione ‘assolutamente private’ includeva chiunque, anche Beatrice.
Hathor rispose in toni entusiasti al racconto dell’amica:
‘Come ti invidioooo!!!!! Vorrei aver l’opportunità di incontrare Lee così come tu hai incontrato Richard… ma poi chissà se gli piacerei abbastanza da invitarmi fuori, così come RA ha fatto con te… Mi sa che il mio rimarrà soltanto un sogno…’
‘Non disperare’, le rispose Nives, il cui nickname era Princess Dream, ‘anch’io pensavo che potesse essere soltanto un sogno, eppure l’ho realizzato. Quindi perché non dovresti realizzarlo anche tu?’
‘Eehhh, magari…!!!! Ma tu e Richard, vi rivedrete vero??’
‘Non penso proprio, purtroppo… Ovviamente mi piacerebbe da morire, ma non ritengo sia realistico pensare che lui abbia davvero intenzione di venire a Venezia, o di rivedermi… Andiamo, seriamente: lui è un famoso attore, desiderato da milioni di donne, circondato da super-bellissime, quali possibilità ho io, contro di loro…? No, mi accontento di averlo conosciuto e di averci potuto trascorrere insieme una magnifica, irripetibile giornata… Non voglio costruire castelli in aria…’
Beatrice rispose con una emoticon che mostrava il suo sconforto per la notizia; ma Nives non intendeva coltivare false speranze: lo aveva fatto fin troppe volte in passato ed era rimasta sempre delusa. Pertanto, non aveva alcuna voglia di ripetere l’amara esperienza.
Per cercare rifugio dalla perdurante tristezza che le serrava la gola in un groppo di pianto, dopo aver salutato Hathor Nives si rifugiò nella fan fiction che stava scrivendo: le avventure della sua alter ego tolkieniana, Nerwen la Verde, unica Istar donna, che aveva ricevuto l’incarico di trovare le Entesse scomparse; nel corso del suo lungo periplo per la Terra di Mezzo, aveva incontrato e si era innamorata di Thorin Scudodiquercia – il cui prestavolto era beninteso il suo interprete cinematografico, Richard Armitage – ma il cui vero amore era un principe elfico, interpretato dallo stesso attore nei panni che aveva rivestito come Guy di Gisborne. In certe inquadrature fotografiche, infatti, Richard pareva avere le orecchie leggermente a punta che Peter Jackson aveva immaginato per i suoi Elfi, e pertanto, oltre che per la sua cotta megagalattica per lui, le era venuto spontaneo immaginare il principe Aryon col volto di Richard.
Quella sera, scrisse una bellissima scena d’amore che la fece piangere di commozione.

Sabato 13 settembre 2014

Era mezzanotte passata. Lungo il marciapiede di una strada secondaria di Londra, un’alta figura stava camminando lentamente, lo zaino in spalla, diretta verso casa.
Richard Armitage aveva terminato il suo impegno con ‘The Crucible’. Dopo quasi tre mesi di rappresentazioni, da una a due al giorno, per un totale di oltre cento repliche, era tutto finito. Si era goduto un’ultima volta la tempesta di applausi che il pubblico aveva tributato a lui e a tutto il cast e la ‘standing ovation’ che, ancora una volta, gli avevano dedicato. Aveva salutato con un abbraccio la regista, Yaël Farber, e tutti gli attori del cast. Aveva bevuto il bicchiere della staffa con loro, si erano scambiati auguri per i futuri ingaggi e gli ultimi indirizzi e-mail e account Twitter, si erano salutati di nuovo. Poi era uscito per un altro – l’ultimo – incontro coi fan. Assurdamente, aveva scrutato la folla in cerca del volto di Nives, ma lei naturalmente non era lì. Stordito, esausto, aveva firmato autografi, posato per