Non vedeva l’ora di accumulare un po’ di calore, poveretto.
«Va tutto bene, signorina? Ha bisogno d’aiuto? La bambina ha bisogno d’aiuto?»
Pensò alla piccola, su nella sua culla, ad allungare la manina verso i cavallucci appesi alle sponde. Scosse la testa, poi ci pensò di nuovo.
«Ho sentito dalla signora qui di fianco che ci sono stati dei tentativi di scasso, proprio nella zona. Mi ha detto che si è trovata la serratura graffiata, una sua amica invece si è accorta di una finestra col vetro rotto nella stanza degli ospiti e… beh, sono cose che spaventano. Con una bambina.»
Attento al suo resoconto, il ragazzo terminò di bere la tisana. Lo fermò appena prima che si lanciasse verso il lavandino «Faccio io.»
Gli voltò le spalle, incastrò il bicchiere tra una zuppiera e un grumo di moscerini affollati attorno a dei rimasugli di snack per microonde.
«Però ha aperto a uno sconosciuto nel bel mezzo della notte.»
«Che c’entra, lei è un poliziotto. Ho visto la divisa dallo spioncino.»
«Ma non mi ha chiesto nessun documento di riconoscimento.»
«Non siamo in America. Quelle sono cose da film americani. Che ladro è, uno che suona alla porta e chiede per favore di entrare? Proprio un bel film. Tengo sempre tutto chiuso a chiave e basta. Non abbiamo soldi per l’allarme.»
«Questa volta è andata bene, ma devo avvisarla di...»
Un tonfo dal piano di sopra. Poi un altro, e un altro ancora.
«Ha sentito?»
Una voce, soffocata dalla distanza, poi un’esplosione di vetri rotti.
«Su per le scale. Fuori dalla cucina, a sinistra.»
Il ragazzetto si precipitò in corridoio, dalle scale. Forse diede per scontato che lei sarebbe stata ferma, immobilizzata dal terrore, rannicchiata in un angolino. Dalla cucina, da cui la ragazza invece lo seguì lentamente, col parquet che cigolava sotto i piedi scalzi, fu ben udibile il sussulto, seguito dal grido di spavento solo in parte attutito dai primi effetti del sonnifero.
Il suo fidanzato, liberatosi chissà come dal nastro da pacchi che lo teneva legato al letto, se ne stava in piedi sul ciglio del primo gradino. Lo scotch ancora saldamente ancorato attorno alle caviglie gli impediva di camminare; era giunto fin lì saltellando. Nonostante gli stracci infilati in gola, mugolava, in un disperato tentativo di farsi sentire. La testata con cui aveva rotto la finestra non aveva ottenuto gli effetti desiderati (attirare l’attenzione? Cadere giù?), ma gli aveva lasciato una bellissima ferita lungo tutta la fronte, proprio dove prima lei l’aveva baciato. La ragazza si morse il labbro.
E il cretino ebbe la malaugurata idea di cadere. Perse l’equilibrio, tentò di allargare le braccia ma il nastro adesivo non ne volle sapere di mollare la presa. Prima che lei potesse correre a salvarlo, giaceva ai piedi della scalinata, la testa voltata al contrario come quella di una civetta. Sul volto insanguinato, ancora l’espressione di sollievo che aveva assunto alla vista del poliziotto.
La ragazza punzecchiò la spalla del fidanzato con la punta dell’alluce. Un cadavere. Se c’era una cosa che odiava dei cadaveri, era che tra maschio e femmina non c’era alcuna differenza: il vecchio fidanzato era utile esattamente quanto la vecchia moglie, ormai verdognola, rannicchiata e irrigidita sotto il lavello della cucina.
Sorrise al nuovo fidanzato e lo salvò appena prima che sbattesse anche lui la testa.


Si svegliò parecchie ore dopo, quando fuori era già giorno e la bambina aveva smesso da ore di reclamare a gran voce del cibo o dell’acqua. Per qualche tempo la ragazza credette che non ce l’avrebbe fatta e si sarebbe trovata un altro inutile cadavere per le mani.
«Quando tutto inizia ad andare bene, ti fai una vita, ti sistemi… arriva il guastafeste a rovinare tutto. Oh, non disturbarti a muoverti.»
Il ragazzetto era un vero poliziotto, alla fine. Alto, mingherlino, pesante quanto lei o forse pure un po’ meno, ma con tutti i documenti a posto. Adesso però, aveva davvero imparato la lezione: un bel paio di manette erano più efficaci di scotch da pacchi, ancora meglio se accoppiate con una buona razione di anestetico locale, sgraffignato a un ex, un chirurgo. Non troppo, però, o tanti saluti al Viagra.
Il terrore nei loro occhi era la parte migliore, pensava mentre col piede nudo lo massaggiava sotto la cintura, in movimenti circolari. Il povero cristo voleva solo assicurarsi che in quella casa non vivessero una moglie e una figlia maltrattate, e ora si ritrovava, occhi spalancati e secchi, legato a un letto macchiato di sangue e sperma. E chissà quali altre schifezze appartenenti al vecchio fidanzato, ancora stecchito ai piedi delle scale, e alla vecchia moglie.
«Certo che sei tenace. Oppure sei uno di quelli che si eccitano a vedere gli uomini… o i bambini? Bleh, che schifo.»
Non si era nemmeno premurata di svestirlo, non gli piacevano gli uomini nudi, erano tutti, dal primo all’ultimo, brutti e sgraziati uguale. L’unica cosa che amava era il loro sguardo