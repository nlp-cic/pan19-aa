presunta terra sacra, sperando di riavere il proprio posto.
Si guarda allo specchio, quelle mattine, e si chiede se ha davvero il coraggio di fermarlo.
Ogni volta che qualcuno ne intralcia la strada e il meglio che può capitargli è morire, si dice che è la cosa giusta da fare. Ogni volta che un bambino chiede di unirsi alla famiglia, lui si ripete che è suo dovere fermarlo e salvare quegli innocenti. Ogni volta che suo fratello ride e gli da una pacca sulla spalla, il suo stomaco si stringe e lui si chiede…
Perché le cose devono essere così?
 
 
 
 



***

 
 
È stato un buon cadetto.
Ligio, volenteroso, il più delle volte sbadato, ma crede fermamente in quella inaspettata piega della sua vita per cui si è incamminato.
Non pensava sarebbe bastato qualche mese per rovesciare buona parte della sua tempra.
 
Le sigarette cominciarono più per scena che per reale bisogno. La prima volta il tabacco fu acre e sgradevole; il fumo si insinuò nella sua trachea facendolo tossire come un novellino. Disse di doversi dare un tono, che fumare avrebbe reso la sua recitazione più credibile.
Poi assistette alla morte di un uomo davanti ai suoi occhi per mano di suo fratello. Rimase impietrito a guardare come se non se lo fosse aspettato davvero.
Il ricordo dilaniante di suo padre tornò vivido e vicino, la scena si sovrappose, mentre Doffy ghignava dando disposizioni blande ai suoi sottoposti. Lui stette in disparte, chinando il capo e lasciando che il cappuccio ne celasse lo sguardo.
Dovette riprendersi in fretta, partecipare attivamente, ricordandosi che per lui quello era un palcoscenico, e che gli altri erano attori inconsapevoli e pubblico allo stesso tempo. Che il protagonista, Doffy, non si sarebbe dovuto accorgere dei dietro le quinte.
E lì, la sigaretta che si accese quella volta con dita scosse da tremiti repressi, improvvisamente assunse un sapore diverso, sempre amaro, ma sicuramente più accettabile della bile che gli si stava rimescolando in bocca. Il fumo fu invasivo abbastanza da soffocare lo sgomento. Quando espirò, per un attimo la sua mente frastornata non pensò a nulla, pervasa dall’aroma del tabacco.
Da quel momento le sigarette divennero indispensabili per digerire certe scene di vita quotidiana.
A breve distanza, non mancò il vizio del bere. Su quello Rocinante capì da subito di avere una certa predisposizione, ma vanamente si impose di controllarsi.
 
Spesso ubriacarsi fino a perdere lucidità rischia di farlo scoprire. Ma non rinuncia mai a un bicchiere, al primo liquore bruciante capace di alleggerire il fardello del suo compito, a dissipare le parole di affetto che Doffy gli rivolge con quel suo sorriso ampio e odioso, a rendere sfuocata la realtà fino a farla calare in notti di sogni confusi.
È frustrato. In certi giorni bere e fumare risultano le uniche soluzioni a sua disposizione in grado di contenere e creare una patina di irrealtà su crepuscoli tinti di rosso. A volte è solo troppo arrabbiato e sa che se si ubriaca non è in grado né di scappare né di affrontare apertamente suo fratello, facendo saltare mesi di lavoro sotto copertura.
Troppo spesso perfino il sapore dell’alcool e delle sigarette fa schifo.
 
 
 
 
 



***

 
 
 
Ci sono volte in cui è consapevole che se non fosse per il potere del Frutto Nagi-Nagi sarebbe stato scoperto molto presto. Oltre quelle in cui la sua malagrazia ha la meglio, sono le volte in cui Trebol o Diamante, o chiunque di quella famiglia, lo credono stupido. Quando lo trovano in cima a qualche scogliera delle isole dove attraccano, o a poppa della loro nave, e per loro da spettacolo facendo avanti e indietro, imprecando muovendo solo le labbra, muto.
Lui, in realtà, impreca davvero. Nelle sue bolle di silenzio, lui grida maledizioni, inveisce, sente la sua voce rimbombare su quelle pareti invisibili che conosce solo lui, e scarica la frustrazione di essere compagno di squilibrati sanguinari.
Per loro è divertente.
Per lui è un altro modo di andare avanti e riconciliare i nervi.
Se non fosse per i suoi Silent, quando stupidi ragazzini mettono piede nella loro organizzazione, lui li ricoprirebbe di insulti, urlando loro che suo fratello è un demone. Nonostante il più delle volte risulti calmo nel prenderli e malmenarli nel tentativo di scoraggiarli a restare, quando se li trova la sera riversi a dormire su qualche divano o letto improvvisato non può che masticare improperi silenziosi di fronte all’innocenza sui loro visi. Si chiede spesso cosa credano di ottenere da quella vita.
Ha ascoltato le storie di molti di loro, in disparte, fingendo di esserne disinteressato, e non ce ne è uno che se la sia passata bene. Ma non hanno ancora capito chi hanno di fronte e in cosa Doffy li trasformerà col tempo.
Tutti lì parlano di famiglia, come se potessero figurarne davvero una al di fuori dei legami di sangue. Gli stessi legami che suo fratello ha reciso con le proprie mani. Ma quel sorriso che mette i brividi, maturato in quattordici anni di lontananza e che molti prendono sottogamba, lui sa che cela propositi e intenzioni. Un giorno quei membri tanto fieri di chiamarlo Waka-sama, come fosse un salvatore, diventeranno le pedine di un gioco mortale.
 
 
 
 
 



***

 
 
È impazzito.
Sono passati altri mesi e lui ha la sensazione, dopo tutto, di essere tornato a respirare. A parlare davvero