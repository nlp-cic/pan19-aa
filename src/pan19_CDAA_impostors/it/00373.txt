, e quando si placa sente ancora il respiro che annaspa disperatamente.

“Ti ha ferito?” sta chiedendo Dean angosciosamente, mentre maneggia la sua gamba. “Cas, ti ha ferito?”

Non lo sa con sicurezza. Immagina che il suo corpo sia a posto, perché al di là dei polmoni scoppiati e del tremore alle gambe non sente nulla che non va.

“Credo di no,” esala.

“Dovresti correre qualche maratona, Castiel,” esclama Luke con una mezza risata. “Lo scatto finale era olimpionico.”

Sorride debolmente e rimane lì fermo, cercando il fiato. Dean si lascia andare contro la paratia laterale ma la sua mano rimane sulla gamba di Castiel.

È solo dopo qualche minuto che la sua mente si snebbia. Lì dietro sono in tre, e nell'abitacolo sono al massimo in due. Fanno cinque persone.

Erano in undici, quando sono partiti.

 

Dean non ha parlato per il resto del viaggio di ritorno, a malapena smozzica qualche parola mentre i loro medici di campo, Chimp e Theo, recuperano Bert dal sedile; è stato scaraventato da un Croat contro una vetrata e i cocci gli hanno provocato due brutte, profonde ferite all’addome. Neanche mentre scaricavano le tre casse che sono il misero bottino della spedizione più fallimentare e sanguinosa che abbiano effettuato Dean dice nulla, e poi sparisce nella sua baracca, dopo avergli semplicemente intimato di passare più tardi per controllare il tatuaggio. Castiel si accorge solo in quel momento che brucia sul suo petto, la pelle sembra in fiamme.

Si ferma a bere acqua e a parlare con Chuck e un paio d'altri. L'atmosfera è cupa, deprimente. La sorella di Jack è corsa via piangendo, suo padre ha esitato, è rimasto lì in silenzio, spaurito, lo sguardo vacuo, finché i piedi non lo hanno trascinato lentamente via.

“Si stanno muovendo più del solito,” osserva Chuck nervosamente. “E' già successo qualche tempo fa. Dobbiamo mantenere il profilo basso.”

“Non siamo riusciti a recuperare granché,” osserva Castiel con una smorfia.

“Razioneremo di più quello che abbiamo,” risponde Chuck annuendo, quasi assentendo a se stesso. “Ci faremo bastare quello che c'è. Non siamo messi così male.”

Lui annuisce. La stanchezza lo sta invadendo come acqua che sale, quasi gli annebbia la vista.

“Vado a darmi una lavata,” annuncia, prima di allontanarsi.

Si lava a secchiate nei rudimentali vani doccia del campo, cercando di usare poca acqua. Quando torna alla baracca è ancora sfinito, ma almeno il tremore dei muscoli si è calmato un po' e l'adrenalina è scesa sotto i livelli di guardia. Ha caricato una pipa d'erba e si è appena infilato una maglietta quasi pulita, dopo aver esitato sull'idea di togliere la benda e vedere come va il tatuaggio, quando Dean entra accompagnato dal tintinnio della tenda.

“Sarei venuto tra poco,” afferma lui, con un cenno di saluto.

“Perché ti sei allontanato?” replica l'altro senza ascoltarlo, fosco.

Castiel lo guarda per un istante, senza capire.

“Per strada. Perché ti sei allontanato?”

Castiel ritorna a quel momento, al viso di Jack, il suo respiro che smette di essere.

“Il ragazzo...”

“Era già morto. Cas, era già finito.”

Lui apre la bocca ma non ha niente da rispondere. Scuote la testa, vorrebbe rispondere che no, era ancora vivo, ma Dean non capirebbe la differenza, adesso.

Non dice niente.

“Potevi morire,” continua Dean, muovendosi per la stanza senza scopo. “Per un cadavere,” precisa. “E' questo il genere di stronzate per cui ti spaccherei la testa.”

“Non ho nemmeno pensato,” spiega Castiel, fermo. “Ero di fianco a lui prima ancora...”

“Cas. Stai zitto, ok? Chiudi quella fogna.”

L'abbraccio è per lo meno inaspettato. Un po' troppo serrato, e dato con tanto slancio da farlo barcollare. Dura qualcosa come un quarto di secondo, poi Dean si ritrae, quasi contrariato dalla propria debolezza.

“Vediamo questo tatuaggio,” decide, facendolo arretrare verso la sedia.

Sotto la benda, la pelle è rossa e gonfia, molto tirata. Dean prima ci passa uno straccio bagnato, scuotendo la testa.

“Ci è finita la polvere, per strada. S'infila dappertutto. Anche lo sforzo non deve aver aiutato. Disinfetto, ma domani stattene tranquillo. Ah, ho dimenticato da me una crema che mi ha dato Chuck, l’ha trovata tra le cose del campo. Dovrebbe servire a mantenere la tua igienica pelle morbida e idratata, signorina.”

Dean scherza penosamente e ha il viso pallido, tirato. È stremato anche lui e lo sguardo rabbuiato è un chiaro indice di come si sente. Sei perdite in un giorno sono un'enormità.

“Non è stata colpa tua, Dean,” dice lui, mentre il disinfettante gli rinfresca la pelle. Brucia, ma è quasi piacevole. Dean ha come un sussulto, distoglie lo sguardo.

“Certo,” esclama, sordo.

“Dico sul serio,” insiste Castiel. “E mi dispiace se mi sono allontanato. Ma era così giovane, quel ragazzo.”

Dean annuisce, bofonchia qualcosa come un assenso