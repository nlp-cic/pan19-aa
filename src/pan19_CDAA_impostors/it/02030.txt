che non avessi un senso dell'umorismo, ma evidentemente mi sbagliavo,” mise le mani avanti, rinunciando a finire il vino. “Intendevo di Clint.”

“Se te lo dicessi, poi mi toccherebbe ucciderti,” si decise a risponderle, un'aria divertita ad accenderle lo sguardo.

“Wow. Chissà come... me lo immaginavo,” commentò. “Non che siano affari miei,” si affrettò ad aggiungere, “è che Clint ha sempre l'aria di uno che ha bisogno di divertirsi, lo sai, no?”

Natasha non poté impedirsi di cercarlo tra tutti quei corpi rinchiusi in piumini imbottiti, cappotti e giacconi che affollavano il tetto. Lo trovò seduto accanto alla signora sulla sedia a rotelle, impegnato ad arruffare il pelo del cane che non sembrava affatto intenzionato ad abbandonare il grembo della sua padrona.

“Ce l'ha,” ammise, mentre i due figli di Simone sfrecciavano loro davanti in una folle corsa a perdifiato.

“Per quello speravo che, bè...,” si strinse nelle spalle, come a liquidare l'argomento. “Ci penserei personalmente se non giocassi per l'altra squadra.” Si mise a mordicchiare il bordo del bicchiere di plastica, squadrandola da capo a piedi, sovrappensiero. “Sei libera domani sera?”

 

 


23:48


 

Simone e i suoi bambini furono i primi ad andarsene, dopodiché era stata solo una lenta processione di saluti, auguri, abbracci e buonanotte. Clint non se n'era sottratto, tanto che dopo i primi due o tre, anche l'aria di vago fastidio e imbarazzo sembrava essersene andata del tutto. C'era familiarità nel suo modo di fare; affetto, forse.

Anche se lavorava per lo SHIELD, adesso, Natasha non si era mai illusa di poter condurre una vita normale. Sapeva che il suo impiego avrebbe messo in pericolo chiunque le fosse stato accanto, che al gioco delle coperture e delle identità potevano prendere parte solo partecipanti consapevoli e in grado di badare a se stessi. O forse era solo una scusa più convincente delle altre per non provare nemmeno a costruirsi una rete di conoscenze e amicizie che non avessero niente a che vedere con l'organizzazione, le spie, le missioni.

L'aveva sempre visto come un tipo solitario; uno che aveva un'onnipresente oscurità in fondo allo sguardo, ma che non se ne lasciava mai sopraffare. Non si faceva illusioni, però: le cicatrici di Clint minacciavano di riaprirsi ogni giorno tanto quanto le sue. Eppure l'orrore sembrava averlo inoculato contro il peggio, più che segnato irreparabilmente; aveva avuto un assaggio dell'altra faccia della luna e aveva deciso di fare di tutto pur di restarne il più lontano possibile.

Natasha, invece, si sentiva come chi su quella metà oscura ha respirato e vissuto per gran parte della sua vita, prima di vedersi catapultata dall'altra parte, là dove ancora annaspava nel disperato tentativo di imparare usi, costumi, linguaggi di una terra estranea. Clint sarebbe potuto appartenere ad entrambi i mondi, Natasha se ne rendeva conto: sarebbe bastata una spinta per farlo sparire nell'oscurità; un equilibrista che ha fatto di un'impossibile, precaria stabilità la sua ragione di vita.

C'era solo la luce riflessa di cui vivevano entrambi, ad accomunarli. Avevano stretto un tacito patto: lei l'avrebbe aiutato a camminare su quella linea finché fosse stato necessario, lui le avrebbe impedito di rifugiarsi oltre quel medesimo confine, nella terra di nessuno che la richiamava ancora con la sua voce di sirena e la promessa di un mondo terribile e familiare.

“Scusa se ti ho fatto aspettare.” Clint si era appoggiato con le braccia al parapetto su cui era seduta, rivolgendole un'occhiata stanca, desolata e soddisfatta insieme.

“Non fa niente. Non ti avevo detto che sarei passata,” lo rassicurò, la curiosità negli occhi.

“Mi sono dimenticato del Ringraziamento,” ammise, mentre faceva vagare lo sguardo sulle luci della città tutt'intorno.

“Anch'io.”

“E' successo tutto all'improvviso, non mi hanno dato il tempo di tirarmi indietro. Se avessi saputo ch-”

“Non ti devi scusare, Clint.”

“Lo so. Volevo solo...,” si strinse nelle spalle e sbuffò una risata. “Non lo so. Non volevo gettarti in pasto a tutta quella gente.”

“Non sono poi così male,” gli concesse, le spalle rivolte al panorama, ma l'attenzione tutta incentrata su di lui. “Ci ho quasi rimediato un appuntamento.”

“Chi? Aimee?” Domandò con aria accigliata.

Annuì e avrebbe voluto aggiungere altro, ma – improvvisamente – le parole le apparvero superflue... inutili.

Le era piaciuto vederlo calato in un'atmosfera diversa, tanto normale e ordinaria da far male: perché se ne sentiva tagliata fuori; perché Clint era tutto ciò che avrebbe voluto – e potuto, forse – essere, la scommessa su cui aveva puntato tutto quel poco che le era rimasto, il giorno in cui gli aveva permesso di strapparla alle ombre che erano state la sua unica famiglia.

“A che pensi?” Le chiese, destandola dalle sue riflessioni.

“Che le costolette non erano niente male,” mentì.

“Bugiarda.”

Natasha scese dal parapetto, affiancandolo spalla contro spalla davanti allo spettacolo luminoso offerto da Brooklyn.

“Dovrei andare