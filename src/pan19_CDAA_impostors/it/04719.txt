riuscire a decidersi se fossero adatti o meno ad una come Rosa; infine si decise a prendere quello che a lui pareva il più adatto.
Se lo fece piegare e incartare; dopodiché pagò ignorando il "la sua signora sarà davvero felice!" del commerciante.
A quel punto, col fagotto sotto il braccio e le guance colorite, fece dietrofront ed imboccò in direzione opposta la via per la quale era venuto, marciando a passo sostenuto.
 
Rosa iniziava ad annoiarsi sul serio. Aveva finito di leggere tutto il suo tomo di incantesimi e non sapeva più che fare per ingannare l'attesa.
Si era seduta su un masso seminascosto dal sottobosco e stava ascoltando i rumori della foresta.
Non era mai stata un'amante della natura ma la noia la stava spingendo verso un baratro di disperazione vera e propria.
Avrebbe potuto sfogarsi un po' distruggendo una parte della foresta ma la trovava un'azione futile senza Balder a farle la ramanzina.
Si stava abituando alla sua presenza ed era frustrante, specialmente per una come lei che da sempre era stata educata ad essere completamente autonoma e indipendente e soprattutto avvezza a stare da sola.
Si alzò in piedi e fletté la schiena. Le vertebre scricchiolarono leggermente.
«Sei davvero rimasta ad aspettarmi qui!».
La voce maschile familiare la fece voltare in direzione del suo interlocutore.
«Dove altro potevo andare? Non ho idea di dove sia andato a nascondersi Pino!» replicò in tono logico Rosa, girandosi completamente verso il cavaliere.
Era quasi sollevata di vederlo, reazione che non interpretò in maniera completamente positiva data l'abissale differenza tra di loro.
Balder appariva un po' stanco, come se avesse appena fatto uno sforzo fisico oltre le sue possibilità. Sotto un braccio portava un fagotto scuro che prima non c'era e che attirò immediatamente l'attenzione di Rosa.
«Sono i miei vestiti nuovi quelli?» chiese curiosa, allungandosi a togliergli il fardello da sotto il braccio.
Balder, colto alla sprovvista, si sbilanciò leggermente in avanti ma riacquisì subito la postura corretta.
«Non potendoli misurare su di te non sapevo quale fosse migliore per la tua corporatura. Sono andato un po' ad occhio...» disse a mo' di giustificazione a priori per qualsiasi cosa non fosse andata per il verso giusto «Non ho mai dovuto comprare abiti per una donna; comunque non abbiamo tempo di tornare a cambiarlo. Sta calando la sera» soggiunse.
Rosa strappò l'involucro, scoprendo al di sotto un tessuto blu cupo di mediocre qualità.
Il blu non era proprio il suo colore preferito ma la fattura dell'abito la incuriosiva molto.
«Vado a cambiarmi dietro quel cespuglio» esclamò, indicando un arbusto rigoglioso poco distante «Non osare sbirciare, altrimenti sarai tu il prossimo ad essere disintegrato!» minacciò prima di allontanarsi.
Balder strinse le labbra e corrugò le sopracciglia in un cipiglio offeso: le sembrava veramente il tipo di uomo che sbirciava mentre una signora si cambiava le vesti?
Scosse la testa e si voltò di spalle, come per sottolineare anche con i gesti la sua intenzione di non violare la sua privacy per nessun motivo.
«Sciogli anche quella treccia enorme, sbaglio o anche quella è una prerogativa della tua Congrega?» soggiunse a voce alta, in modo da essere distintamente udito.
Rosa non si girò per assicurarsi che avesse mantenuto la parola: anche se aveva messo in chiaro il divieto, non aveva il minimo timore che l'avrebbe in qualche modo infranto. Era un duro colpo alla sua vanità ma Balder aveva già espresso il suo parere in merito e ancora non si era applicata affatto perché cambiasse idea. Tutto ciò che si limitò a fare fu serrare le labbra con atteggiamento irritato.
«Portiamo i capelli così per un motivo, sciocco...!» sibilò mentre si acquattava dietro il cespuglio.
Le conseguenze di quella richiesta sarebbero state solamente a carico di Balder, dato che era stato lui ad imporglielo. Forse a quel punto si sarebbe accorto dell'errore commesso, anche se sarebbe probabilmente stato troppo tardi per rimediare.
«Mi sembra una vendetta commisurata al crimine...» decise tra sé, malignamente compiaciuta.
Finì di aprire il pacchetto e dispiegò l'abito per osservarlo. Il busto era blu con ricami dorati sulle estremità delle lunghe maniche ed aveva una scollatura molto stretta, che rientrava probabilmente nell'idea di pudico che aveva il suo compagno di viaggio. La gonna era lunga ed ampia, bianca e bordata dello stesso tessuto del corpetto. Al tatto era molto morbida e leggera.
Nonostante i materiali non proprio pregiati, per comperarlo doveva aver speso un po'.
Rosa appoggiò su un ramo pendente il suo vestito nuovo e si spogliò della sua tunica da strega; dopodiché sciolse la lunga treccia, lasciando i capelli liberi dopo moltissimi anni.
Con la chioma che le copriva per buona parte gli occhi, allungò alla cieca una mano per prendere l'abito nuovo e tra la stoffa percepì qualcosa di piccolo e peloso che le sarebbe stato totalmente indifferente se non fosse stato per il fatto che si stava muovendo.
Balder udì l'urlo allarmato di Rosa squarciare il silenzio e la sua reazione fu immediata: evocò il suo corredo da cavaliere e a spada tratta corse verso il cespuglio dietro il quale la strega si era nascosta. Con un poderoso fendente abbatté per metà l'arbusto per vedere che cosa le fosse accaduto.
I capelli