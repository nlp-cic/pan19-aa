per ucciderlo? Magari reclutarlo!
Riepilogò mentalmente i punti in cui aveva nascosto diverse armi: il suo arco sotto al sedile posteriore, una pistola nel cassetto del cruscotto, altre due automatiche fissate poco sotto il volante con del nastro adesivo. Decretò che sarebbe stato perfettamente in grado di far fronte a qualsiasi emergenza.
Il centauro piegò pericolosamente in basso mentre prendeva la curva, immettendosi in una strada secondaria quasi deserta. Clint gli rimase alle costole, accelerando ulteriormente, con sommo disappunto del motore della sua piccola utilitaria presa a noleggio sotto falso nome.
Raggiunse la moto con un po' di fatica, ma non fece in tempo ad esultare che il centauro piegò di nuovo, tagliandogli di nuovo la strada e costringendolo a rallentare un poco per immettersi nella corsia adiacente nella quale – grazie al cielo – non sembrava arrivare nessuno dalla direzione opposta.
“Stronzo! Ma chi cazzo ti ha insegnato a guidare?” Protestò a gran voce, ma il vento fortissimo che entrava dal finestrino si portò via le sue parole senza grandi problemi.
Ebbe il tempo di accorgersi che il giubbotto di pelle dell'uomo non riportava alcun simbolo in particolare: niente aquila dello S.H.I.E.L.D., niente polipo incazzato dell'HYDRA. Si perse per un istante a riflettere su che razza di gravi problemi psicologici bisognasse avere per scegliere come simbolo una piovra inferocita, e come cavolo un'organizzazione come lo S.H.I.E.L.D. fosse stata messa KO da una banda di doppiogiochisti con gusti tanto opinabili.
Una macchina, che proveniva dalla direzione opposta alla loro, comparve improvvisamente nel suo campo visivo.
“Merda,” gli sfuggì mentre sterzava di nuovo a destra, riprendendo il suo posto alle spalle del veicolo a due ruote che cominciava a stargli sulle palle più di quanto fosse umanamente consentito.
La motocicletta scattò in avanti, acquistando sempre maggior velocità. Lanciò un'occhiata al contachilometri sul cruscotto, che – Clint avrebbe giurato – stava recitando l'Ave Maria, probabilmente per disperazione. (Se si fosse soffermato a riflettere, avrebbe realizzato che la vividezza dell'allucinazione era dovuta alla radio ancora accesa.)
Rialzò lo sguardo sulla strada: la figura nera si era spostata sulla sinistra. Sembrava puntar dritto verso un'altra strada secondaria la cui imboccatura era seminascosta da un gruppo d'alberi, evidentemente deciso a prenderla in controsenso.
“Seriamente?!” Esclamò con aria sconvolta, a nessuno in particolare, preparandosi alla brusca virata e controllando al tempo stesso che nessun'auto fosse in rotta di collisione con la sua. Maledì ogni cosa quando vide che c'era non solo un'auto, una berlina blu, ma anche un mastodontico tir che sembrava incombere su quella, quasi pronto a schiacciarla.
Tenne per sé la sorpresa, trattenne il respiro e si concentrò piuttosto sull'inizio della Santa Messa, in diretta radiofonica da un posto di cui non aveva minimamente colto il nome. Il motociclista pazzo tagliò agilmente la strada alla berlina, immettendosi senza problemi nella stradina sterrata.
“Perché cazzo mi devo sempre infilare in queste situazioni!” Una iiiiii prolungatissima accompagnò la violenta sterzata con cui Clint si infilò tra berlina e tir, evitando l'impatto con entrambi per un misero millimetro, ma non gli insulti del camionista che, per tutta risposta, ebbe cura di mandarlo platealmente a fanculo, il dito medio nell'aria.
“AH!” esultò come un imbecille, tenendo il volante con entrambe le mani, euforico. “Dio, se ne avevo bisogno!” esclamò con entusiasmo, prima che lo sguardo gli cadesse su Radio Maria. Corrugò la fronte, contrito: “Scusa?” azzardò una richiesta di perdono, ma in pochi secondi sia il senso di colpa che la botta di vita procuratagli dall'adrenalina svanirono: il motore sembrava aver lanciato la sua ultima richiesta d'aiuto. Ogni singola spia del cruscotto si era accesa e una rapida occhiata al cofano l'avvertì che non era nebbia quella che gli impediva di vedere, ma fumo bianco che fuoriusciva dalla carrozzeria.
“Oh... merda.”
Fu costretto ad accostare in un piccolo spiazzo, praticamente alla cieca, riuscendo miracolosamente a condurre l'auto fuori dalla stradina prima che si fermasse... probabilmente per sempre. Il fumo aveva cominciato ad entrare nell'abitacolo attraverso il finestrino aperto, e in generale la mancanza di visibilità non lo metteva a suo agio. Recuperò in fretta e furia almeno una delle pistole fissate col nastro adesivo sotto al volante, e se la infilò nel retro dei pantaloni prima di uscire dall'auto, agitandosi rabbiosamente una mano davanti alla faccia per diradare il fumo. Gli occhi gli pizzicavano, e così la gola: tossì mentre si allontanava di qualche passo dalla vettura, la solidità del suolo più che benvenuta sotto i suoi stivali.
Il motociclista, che aveva accostato qualche metro più avanti, gli dava le spalle e stava sistemando il suo bolide sul cavalletto. A Clint parve improvvisamente più piccolo: sembrava quasi un miracolo che fosse riuscito a sostenere la mole del veicolo per tutto quel tempo. C'era qualcosa, poi, nel modo in cui il centauro si muoveva, che gli appariva familiare. Qualche secondo e decise che era sicuro di conoscerlo; non altrettanto certo che la cosa fosse positiva. Allentò i muscoli delle braccia e delle spalle,