capito il tuo punto di vista, Sherlock. Quello che voglio che tu capisca è che non devi pensare di non essere importante, di essere quello sacrificabile, perché nessuno ha bisogno di te o sentirebbe la tua mancanza. Non è vero. Dio solo sa quanto io…” John abbassò la testa. Non era sicuro di quanto potesse tenere sotto controllo la propria voce, evitando che tremasse. Era difficile parlare del periodo in cui aveva creduto che Sherlock fosse morto, che si fosse suicidato, senza che lui potesse fare nulla per impedirlo, per fermarlo. Dio, quanto si era sentito in colpa! Era arrivato quasi ad autodistruggersi. Aveva perso il conto delle notti insonni, a causa degli incubi, e di quante volte fosse arrivato quasi al punto di puntarsi la pistola alla testa e fare fuoco. Doveva stare attento. Nulla di questo doveva trapelare, soprattutto ora. Sherlock era fragile e avrebbe solo capito di avere ferito e fatto soffrire John, aumentando il suo desiderio di proteggerlo, come compensazione per quello che gli aveva fatto passare.

Una mano sfiorò appena un braccio di John: “Stai bene?”

“No, ma credo che tu lo sappia benissimo. Non posso stare bene, quando vedo che ti droghi e che butti via la tua vita per me.”

“Non ho buttato via la mia vita, John. Ho valutato la situazione, soppesando ogni possibile soluzione, e ho stabilito quale fosse quella in cui ci fossero meno perdenti,” Sherlock scrollò le spalle, come se stessero parlando del tempo.

“Lasciamo perdere. Ora, però, le cose cambieranno. Tu non deciderai più da solo cosa fare. Lo stabiliremo insieme. Non ti liberai di me facilmente, come credi.”

I due uomini si guardarono negli occhi, a lungo. Sherlock scosse la testa: “Sei un uomo testardo, dottor Watson, ma non potrei mai fare a meno del mio blogger… anche se non scrive più una parola sulle nostre avventure.”

“Riprenderò a scriverle. In effetti, aggiornare il nostro blog mi è mancato più di quanto credessi. – John allungò una mano – Mi prometti di non fare nulla di stupido o di troppo intelligente, senza prima averne parlato e valutato i pro ed i contro con me?”

Sherlock prese la mano, senza staccare gli occhi da quelli di John: “Sia come tu vuoi, John Watson.”

John si lasciò andare ad un sorriso stanco, mentre le mani dei due uomini si stringevano, salde, forti, calde. Nessuno dei due aveva fretta di rilasciare quella dell’altro, consapevoli che quel contatto stesse rinsaldando il loro legame come nulla aveva fatto, dopo il ritorno di Sherlock dal mondo dei morti.

 

 

Mary aveva trascorso la notte nel salotto buio, seduta davanti alla finestra, che dava sull’ingresso. Aveva sperato che John cambiasse idea e che tornasse a casa, da lei, ma non era accaduto. Il sole stava sorgendo su una Londra fredda e spettrale e suo marito la aveva lasciata sola. Quando l’auto nera si fermò davanti alla porta di casa, il viso di Mary si indurì. Mycroft Holmes era decisamente l’ultima persona al mondo che lei volesse vedere. Avrebbe volentieri fatto finta di non essere in casa, ma era sicura che lui si fosse presentato sapendo di trovarla. Si alzò dalla poltrona quasi a fatica ed aprì la porta prima che l’uomo suonasse il campanello. Mycroft e Mary si fissarono, per qualche secondo, prima che lei parlasse: “Che cosa vuole, ancora?” Il tono era ostile, ma Mycroft non si fece impressionare: “Le dispiace se entro, signora Watson? Non mi sembra il caso che parliamo rimanendo sulla porta. Non si può mai sapere chi possa essere in ascolto.”

Mary si fece da parte, in modo da permettere a Mycroft di entrare in casa. L’uomo studiò il salotto su cui si apriva l’ingresso, arredato con mobili visibilmente non costosi, ma di ottima fattura. La stanza aveva una credenza in legno chiaro sulla destra, con davanti una tavola tonda dello stesso colore con intorno quattro sedie, mentre sulla sinistra, vicino alla finestra, c’era un tavolino, basso e rettangolare, con accanto due poltrone, messe in modo che potessero vedere sia l’interno della stanza che la strada. Nella parete di fronte all’entrata, c’era un camino spento, sulla cui mensola erano presenti alcune fotografie, che ritraevano John e Mary, da soli od in coppia. Nella fotografia posta al centro, scattata il giorno del matrimonio, c’era anche Sherlock.

“Dica in fretta quello che vuole e se ne vada. John potrebbe tornare da un momento all’altro e non voglio che la trovi qui. Nessuno di noi due vorrebbe rispondere alle sue domande, giusto?”

“Il dottor Watson è da mio fratello. Da come li ho lasciati, parleranno a lungo, quindi non c’è alcuna fretta. Del resto, solo tu, AGRA, non vorresti rispondere alle domande di tuo marito. Io non ho nulla da nascondergli,” ribatté Mycroft, in tono gelido, appoggiandosi all’ombrello, ritto in piedi nel mezzo del salotto.

“Pensi veramente che John non avrebbe nulla da ridere sul fatto che tu gli abbia messo alle costole un killer prezzolato?”

“Io