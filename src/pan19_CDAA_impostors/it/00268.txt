Le mani di Roslin risalirono sul petto di Edmure. Gli occhi di lui non facevano che ammirare ogni dettaglio del suo viso, le sue labbra continuavano a sussurrare al suo orecchio quanto fosse meravigliosa...

Roslin avrebbe tanto voluto che potesse essere vero. Tentò con tutte le proprie forze di scacciare il pensiero che presto lui sarebbe morto, lei non avrebbe mai visto Delta delle Acque e non sarebbe mai stata la sua signora dei fiumi.

Le dita di Edmure erano gentili quanto i suoi sorrisi, le sue parole erano dolci e rassicuranti, e sebbene le lacrime continuassero a rigarle il volto, Roslin non avvertì nemmeno la metà del dolore della quale era stata avvertita. Scoprì in fretta quanto le proprie mani potessero adattarsi bene alle sue spalle. Lei era una cosina piccola e magra, d'altronde, dalla gambe lunghe ma dai fianchi stretti, e fra le braccia di Edmure si sentiva ancora più piccola.

“Lui ti proteggerà”.

Mentre i singhiozzi che ancora la tormentavano si trasformarono in piacevoli gemiti, Roslin continuava a tacere.

Fu solo più tardi, quando da lontano le giunsero le note de “Le Piogge di Castamere” che scattò di colpo e si mise a sedere, con il lenzuolo stretto d'istinto al petto a coprirle il seno. Edmure spalancò gli occhi di colpo nel sentire la testa della giovane moglie sollevarsi tanto lestamente dal proprio petto.

«Roslin?» le chiese debolmente. «Cosa c'è?».

Roslin respirava a stento, le dita erano serrate con forza attorno alla stoffa bianca.

“Non voglio che lo uccidano”.

«Metti l'armatura» gli disse con voce rotta. «Per la bontà degli Dèi, scappa».

Il signore di Delta delle Acque sembrò comprendere in un istante cosa stesse per succedere. Saltò fuori dal letto e si infilò in fretta le braghe di cuoio, ma era troppo tardi. Gli armigeri dei Frey avevano già sfondato la porta della camera. Roslin cacciò un grido acuto e si ritrasse. Edmure non aveva con sé la propria spada, ma il suo braccio si allungò in fretta davanti a lei.

“Mi sta proteggendo... per gli Dèi, lui mi sta proteggendo!”.

Edwyn Frey si fece largo fra le daghe dei propri uomini ed entrò nella stanza. Stretta nella mano destra, la sua spada gocciolava sangue sulle assi del pavimento. Roslin vide le spalle di Edmure irrigidirsi.

«Che diavolo significa?» sibilò furioso.

«Che qualcuno ha vinto la guerra, Edmure». Edwyn si avvicinò e sollevò la punta della spada verso la sua gola. «E non è stato il Nord».

Roslin si mosse senza nemmeno pensare. In un lampo si ritrovò fra lui e Edmure, con il lenzuolo che avvolgeva il suo corpo minuto come un triste sudario e la lama di Edwyn che luccicava minaccioso davanti al suo sguardo. La sua mano si strinse istintivamente al polso di Edmure.

«Che ogni uomo in questo mondo possa maledire a vita la casa dei Frey». Nonostante il pianto, cercava di parlare con voce forte – cercava di credere di essere forte. «Non condividerò oltre questa colpa. Se devi uccidere Lord Edmure, allora la tua spada dovrà prima attraversare il mio petto».

«No».

Non era stato Edwyn a parlare, ma Edmure. Le sua mani si appoggiarono ai fianchi di Roslin e la spostarono con delicatezza, ma ogni traccia di affetto e cortesia era svanita dai suoi occhi.

«Il posto di una fanciulla come te non è davanti a una lama».

“È nei Sette Inferi insieme a tutti gli altri Frey” concluse per lui Roslin.

 

*

 

Delta delle Acque era forse perfino più bella di come Edmure l'aveva descritta, ma Roslin non era in grado di ammirarne la bellezza. Il cielo le sembrava sempre grigio e plumbeo, il vento rigido, le notti infinite. Sebbene nelle sue tende ci fossero sempre un paio di serve pronte ad attizzare il fuoco e a prepararle bagni caldi, davanti all'ingresso si muovevano in continuazione le ombre delle guardie che la controllavano.

“Sono prigioniera del mio stesso padre in una terra che non mi è mai appartenuta”.

Ogni giorno era uno strazio che non aveva mai fine. Gli uomini di Ryman venivano a prenderla ogni mattina, e la costringevano a sedere fuori dalla propria tende, osservando Edmure in piedi sul patibolo con il cappio al collo fino al tramonto. Le veniva portato da mangiare ed era riverita come se non fosse una prigioniera, ma Roslin sapeva che dietro tutto quel macabro sipario c'era l'umorismo nero di suo padre.

“Edwyn gliel'ha detto” aveva capito. “Gli ha detto che mi sono messa fra lui e Edmure...”.

Ed ecco la sua punizione, servita davanti alla grandiosità del castello in cui nei suoi sogni avrebbe vissuto in compagnia di Edmure, in un'altra vita, in un'altra eventualità.

Di tanto in tanto, Ryman si esibiva sul patibolo accanto a Edmure, gridando con forza che l'avrebbe impiccato da un momento all'altro, che era pronto a rispedire a Brynden Tully il corpo del Lord dei fiumi in piccoli pezzi.

Con il passare dei giorni, Roslin aveva capito la farsa – e probabilmente lo aveva capito anche Edmure, che fermo su quel patibolo sembrava sempre meno spaventato e più tediato.

Il lord suo marito non le rivolgeva mai alcuno sguardo. Se ne