e spara domande a raffica.

- Chi è l'attuale Kithriarca della famiglia Lungbarrow? Da chi fu spezzata la Maledizione della Pizia?

- Papà. E Romana! - risponde, dimostrando di avere buona memoria ma troppa confidenza con le figure storiche del pianeta.

Papà è il Dottore, l'uomo dai capelli grigi e dagli occhi chiari che la mamma chiama "Thete" con la lingua tra i denti e lo sguardo innamorato.

Romana è la Lady Presidente Romanadvoratrelundar, di cui Drax parla nel sonno come "la mia adorata" quando si addormenta ubriaco sul divano della grande sala di Lungbarrow.

L'avatroide la corregge in automatico, anche se nel suo database le risposte sono segnalate come pertinenti.

- Il Dottore fu l'erede designato dal precedente Kithriarca Quencessetianobayolocaturgrathadadeyyilungbarrowmas ma decise di non accettare il titolo, che si riserva di assegnare ad uno dei suoi figli o ad un Cugino nato dal nuovo Telaio. La Maledizione fu annullata dalla Sorellanza di Karn in seguito alle trattative segrete con la Lady Presidente Romanadvoratrelundar. Sarebbe gradita una maggiore precisione nelle risposte. Quale fu il primo concepimento avvenuto a Gallifrey dopo che la maledizione venne spezzata?

- Fu... dunque, tra il Castellano Andredaselus della Casa di Deeptree e la sua compagna umana, il cui nome è stato cancellato dai registri della Cittadella per motivi conosciuti soltanto all’Alto Consiglio. Ma se glielo chiedo, a me Romana lo racconta?

Badger, il pelo sintetico ritto dall'orrore - o da un rilevatore di oscenità inserito nei suoi circuiti - sta per rispondere con una ramanzina di quelle da ricordare negli annali, ma da un punto imprecisato del suo ventre metallico suona il segnale della fine della lezione e l'allieva corre a giocare con il fratellino.

Thistle adora Jack, anche se le tende agguati in continuazione strappandole allegramente i capelli e rischiando di strozzarla con la collana nel tentativo di portargliela via. Gliela regalerebbe, in verità, ma la mamma è perentoria su questo argomento. È un regalo molto speciale della Sorellanza di Karn.

Il ciondolo a forma di foglia è un simbolo che soltanto lei può indossare.






Innocet.

 

La Governante è la prima amica che Thistle abbia mai avuto, la custode dei suoi piccoli segreti. Le spazzola i lunghi capelli biondi ("Perché tu hai i capelli così corti?" "Perché non ho più nulla da attendere") e ascolta le sue fantasie segrete, annuendo. Innocet ricambia quella fiducia mostrandole in anticipo dove sta per spuntare una nuova stanza, un camino, una piccola rampa di scale.

 

Papà le ha spiegato che la Cugina Innocet è sposata alla Casa proprio come sua sorella Jenny è sposata con l’altra mamma di Kew, però è sicura che Madame Vastra sia nobile e intelligente mentre la Casa è noiosa e non parla. Ma Thistle capisce lo stesso che ci si possa innamorare di qualcosa che non parla e non ascolta nemmeno. A lei piace tanto guardare Pazithi, una delle due lune, che brilla come rame - è taranio, in realtà, ma per la mamma somiglia al rame, e suona anche meglio.

 

- A cosa serve il taranio? - chiede Badger.

Thistle risponde che è il principale combustibile degli artefatti temporali, ma ciò che conta davvero è che faccia brillare Pazithi di notte. Perché è allora che le vengono in mente cose tristi, che hanno titoloni enormi come

SEI MESI LONTANA DALLA MAMMA E DAL PAPÀ.

Innocet l'abbraccia un'ultima volta, carezzandole i capelli brutalmente accorciati.

- Perché l'hai fatto, Thistle?

- Per somigliare a te, cara Cugina - risponde la bambina, sciogliendosi dalla sua stretta e sgusciando in giardino, alla luce del sole, facendosi coraggio per il futuro all'alba dei suoi otto anni.







Quences.

 

Thistle conclude i Corsi Elementari con una rete di informazioni che le scorrono ordinatamente nel cervello e una preoccupante ricaduta dell’infatuazione per un certo insegnante bruno dal sorriso gentile, ma l'unico pensiero che la domina è quello di rivedere la sua famiglia. La preparazione agli esami, questa volta, è durata ben più di un semestre.

 

È nato un certo numero di Cugini dal nuovo Telaio. Dimostrano all'incirca la sua età o poco meno, ma alcuni sono stati tessuti da pochissimo tempo. Questo perché lei ha una madre ed è dovuta crescere, naturalmente, mentre loro non ne hanno avuto bisogno. Si chiede quale di loro diventerà Kithriarca. Non le passa neppure per la mente che potrebbe trattarsi di Jack. E dopo un po' che sta a pensarci ricorda che, stando alla tradizione, suo padre può nominare il suo successore soltanto il giorno in cui...

Ha un brivido che la scuote nel profondo, i cuori che battono all'impazzata mentre scuote lentamente la testa e allontana quel pensiero.

Non sa quante rigenerazioni abbia ancora papà, ma è abbastanza sicura che non ci sia da preoccuparsi. E finché vive su Gallifrey, la mamma potrebbe non invecchiare mai.

 

- Ma sarai tu l'erede, questo dev'esserti chiaro sin da ora - rivela Innocet, tra il severo e il preoccupato. - Farai meglio ad affilare le unghie in mezzo a questi giovanotti, stan venendo su scapestrati come tuo fratello...

Perché, chiede, chi l'ha deciso?

Non è la primogenita, dopotutto. Jenny e Kew non sono più tornati da quel giorno per cui sente