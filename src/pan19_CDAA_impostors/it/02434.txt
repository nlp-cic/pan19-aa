di non avere la minima idea di cosa potesse avere la ragazzina.

La Grifondoro non tolse gli occhi di dosso alla preside finché non ebbe finito, anche quando iniziarono a parlare troppo piano perché lei e Neville potessero sentirle. Una volta finito la McGranitt si avvicinò, guardandoli severa: «Vi ringrazio per il vostro aiuto, ma ora vi prego di tornare in Sala Grande con i vostri compagni. In qualità di Caposcuola è vostro compito informarli che la signorina Moore è ancora priva di sensi, ma che stiamo facendo il possibile per curarla, che nei prossimi giorni avrà bisogno di riposo assoluto e che nessuna visita sarà quindi permessa.»

Neville annuì senza protestare e si voltò, incamminandosi verso la porta, ma Hermione non lo seguì.

«Posso parlarle, professoressa?»

La McGranitt scosse la testa, decisa: «Non ora, signorina Granger. Torni in Sala Grande.»

«No.»

In otto anni a Hogwarts non aveva mai – mai – mancato di rispetto ad un professore in quel modo, tantomeno ad uno che rispettasse tanto e a cui fosse così affezionata, e lei per prima ne era sorpresa, ma davvero non poteva continuare a tollerare quella situazione. Sapeva che la donna stava nascondendo qualcosa, qualcosa che aveva a che fare con il sortilegio, e aveva tutte le intenzioni di scoprire cosa.

La McGranitt la fissò basita, e per un momento Hermione temette che sarebbe esplosa e l'avrebbe come minimo espulsa, ma invece la donna, dopo quasi un minuto di attonito silenzio, si voltò verso Neville e lo esortò ad eseguire i suoi ordini, facendole poi cenno di seguirla, inoltrandosi nei corridoi del Castello, fino a raggiungere la biblioteca. La guidò fino al Reparto Proibito, andando sicura verso uno degli scaffali, da cui estrasse un libro dall'aria molto antica, porgendoglielo.

«Che cos'é?», chiese sfiorando delicatamente la copertina scura, levigata dal tempo.

«Questo, signorina Granger, è il diario di Salazar Serpeverde.»

 

***

 

Nascosto dietro uno scaffale del reparto proibito, Draco stava imprecando mentalmente contro quel maledetto sortilegio e contro il suo migliore amico mentre, a poca distanza da lui, la Granger e la McGranitt erano ferme, le mani della Grifondoro strette intorno ad un libro che la preside aveva appena detto essere il diario di Salazar Serpeverde.

«Il diario di...», la Granger sembrava una che aveva appena visto il Signore Oscuro risorgere, «e questo cosa c'entra con il sortilegio?»

La preside le fece cenno di accomodarsi su una sedia, dicendole di aprire il libro sulla data 11 dicembre 992, poco prima della fondazione di Hogwarts. La ragazza eseguì, iniziando a leggere. Mano mano che andava avanti la sua espressione si faceva sempre più preoccupata, finché non si fermò e alzò lo sguardo: «Mi sta dicendo che il sortilegio e il contro incantesimo sono stati creati da Salazar Serpeverde e scritti in questo libro di Magia Nera insieme a Merlino solo sa cos'altro?»

La donna annuì: «E non è tutto. Vada al giorno di Natale dello stesso anno.»

La Granger annuì e riprese a leggere, impallidendo sempre di più a ogni riga: «Il libro è stato regalato a questo Alexander? Si sa chi fosse?»

«Alexander Malfoy, grande amico di Serpeverde. Si sa che ha tramandato il libro ai suoi figli, ma ben presto se ne perdono le tracce, e non c'è modo di sapere se sia arrivato fino a Lucius e a Draco.»

Un libro di Magia Nera risalente ai tempi di Salazar Serpeverde conservato a Villa Malfoy? Molto probabile, anche se suo padre non gliene aveva mai fatto cenno.

«Potremmo sempre chiederlo a Malfoy», osservò la Granger, «visto che non possiamo chiedere a Lucius.»

«Quella è l'intenzione, signorina Granger. Io e gli altri professori stiamo ancora discutendo gli ultimi dettagli, ma probabilmente convocherò il signor Malfoy domani mattina.»

Quello sì, che era interessante. Avrebbe dovuto giocarsi bene le sue carte, l'indomani.

«Voglio esserci. Quando parlerete con Malfoy, e anche dopo. Non voglio essere lasciata all'oscuro. Se c'è una nuova minaccia – che siano i Mangiamorte o un nuovo Lord Voldemort – io voglio esserci.»

La Granger aveva un fuoco, nello sguardo, che la faceva sembrare una leonessa pronta a tutto pur di difendere i suoi cuccioli. Erano mesi che non la vedeva così e, per quanto gli costasse ammetterlo, quell'aria combattiva da Grifondoro gli era mancata. Era come se non fosse più lei, senza, e discutere con l'ombra di Hermione Granger non era certo divertente.

«Questa è una decisione che non dipende da lei, signorina Granger», il tono della preside non ammetteva replica alcuna, «veda di non dimenticarselo.»

Senza aggiungere altro, la donna le voltò le spalle e uscì dalla biblioteca, il suono dei suoi tacchi che si perdeva in lontananza, fino a scomparire. Quando fu sicuro che fosse fuori portata d'orecchio uscì allo scoperto, godendosi il sussulto di sorpresa della Granger.

«Malfoy!»

Nessuno riusciva a mettere una tale inflessione nel pronunciare il suo cognome, spogliandolo di ogni deferenza che gli spettava di diritto.

«Granger, ma che onore e soprattutto piacere.»

Senza aspettare un invito che sapeva non sarebbe mai arrivato, si lasciò cadere sulla sedia