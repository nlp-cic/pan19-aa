in cui sono cambiati insieme, nel modo in cui sono diventati persone diverse riuscendo sempre ad aspettarsi nel cammino, nella crescita.
“Vuoi le prove? Visto che un tempo ti piaceva tanto sentirmi fare il detective, eccoti le prove.”
“Mi piace anc-“
Ma Sherlock non lo ascolta, ormai è proiettato nel suo monologo. “ Due settimane fa ho perso la mia sciarpa preferita e per cinque giorni sono andato in giro per la città senza indossarla e tu non hai fatto commenti quando hai passato anni a fissare il mio collo e ore in bagno a pensarci, ancora prima che stessimo insieme! E questo è il primo segno che non mi guardi più come un tempo.”
“Ma io-“
“Secondo. Lunedì ho rinunciato ad osservare il proliferare dei batteri sul lavandino per passare una serata romantica con te, e tu sai benissimo che io non le faccio quelle cose, e tu avevi mal di testa. Mal di testa. Nessuna scusa sarebbe risultata più artificiosa, settimana prossima cosa dirai di avere il ciclo?”
“Avevo davvero mal di testa. “ Borbotta John consapevole che potrebbero passare dei maiali volanti e nemmeno quelli distrarrebbero Sherlock.
“E per finire oggi il nuovo tirocinante di Lestrade non mi ha tolto gli occhi di dosso per tutto il tempo della stesura del verbale e tu non hai nemmeno suggerito la sua castrazione chimica quando hai praticamente minacciato di morte Irene Adler solo perché mi mandava dei messaggi sul cellulare. Non ci vuole molto John, è evidente che tra noi è finita. Era solo il brivido della scoperta, della novità e adesso non mi vuoi più. Va bene, va benissimo.”
“Brividi della novità dopo sette anni? Cosa sono internet explorer che reagisco in ritardo?” A John verrebbe quasi da ridere se non si sentisse così in colpa. “Tutti gli indizi sono giusti ma hai sbagliato a leggerli, genio.”
“Cosa?”
“Non voglio lasciarti, ho problemi alla vista.”
“E’ un tumore?”
“No non è un tumore, cazzo. Ci vedo solo meno bene, molto meno bene. Così meno bene che l’altro giorno al ristorante ho ordinato le lasagne solo perché erano scritte alla lavagna invece che sul menù e non mi sono accorto che il nuovo tirocinante ti guardava. E avevo mal di testa perché ero stato tutto il giorno al computer e mi ero sforzato.”
“Ah.” La voce di Sherlock è a malapena un sussurro.
“Già. Non voglio andarmene, non voglio lasciarti nemmeno quando lo voglio. Ho solo bisogno di un paio di occhiali. ”
Ricominciano a camminare e Sherlock avvicina la sua mano a quella del compagno.
“John?”
“Mh?”
“Perché non mi hai detto che non ci vedi? Perché non sei andato dall’oculista?”
John rimane in silenzio per qualche minuto e poi si lascia andare a un sospiro. “Perché… perché sto invecchiando, Sherlock. Perché inizio ad avere la sciatica e la vista mi è peggiorata e i capelli ormai sono quasi grigi e sto con un uomo attraente e capace di cogliere ogni singolo dettaglio nelle persone. Non riesco a starti al passo. “
“Sono sempre stato attraente e non mi è mai pesato rallentare per stare al tuo passo, andare troppo veloce non funzionava così bene nemmeno per me.”
Silenzio, di nuovo.
“Ho visto un sacco di cose nella vita, sai? Non ho girato il mondo come te, Sherl, ma ne ho viste. Ho visto la guerra, ho visto la morte, ho visto un sacco di persone, ho visto delle fidanzate la mattina appena sveglie e la sera pronte per uscire.”
Sherlock mugugna.
“E ho visto te. Per anni ti ho visto e poi un giorno ti ho visto nel modo giusto e adesso sto perdendo la vista. E non è giusto.”
“John non stai morendo.”
“E allora? Sai quante donne ho visto nudo?”
“Non voglio davvero saperlo.”
“Sai quanti pazienti ho incontrato, quante pustole ho dovuto esaminare in più di cinquant’anni di vita? E poi tu arrivi ma io sono così cieco da non accorgermene, da non capirlo subito e finalmente quando ho l’occasione di vederti, di vederci per quello che siamo inizio a perdere la vista. Non voglio aver bisogno degli occhiali, non voglio averne bisogno adesso che finalmente sono in grado di vedere te. Dovevo perderla prima la vista e riacquistarla prima. Non doveva succedere adesso che ci sei.”
“Possiamo chiedere a Mycroft il nome del suo oculista di fiducia.” Ogni tanto a John sembra che Sherlock sia un po’ il cliché del maschio moderno che deve per forza fornire una soluzione pratica a qualcosa che in questo caso è di carattere emotivo. Ma loro hanno sempre fatto così, non sono mai stati tipi da grandi discorsi, loro sono andati sulle scene del crimine per sfuggire a quello che gli stava succedendo nella testa. E, anche se in certi momenti gli piacerebbe che fosse diverso, funziona. Nulla è normale, ordinario tra loro, nulla è come John sognava la sua vita ma nulla ha mai funzionato così bene.
“Avrei dovuto vederti prima, avrei dovuto esserne in grado.”
E poi. “Avrei dovuto avere più tempo.”
E alla fine. “Non avrei dovuto sprecare così tanto tempo.”
“Forse non è stato sprecato.”