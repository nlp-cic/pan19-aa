assieme al braccio ma, fatti pochi metri, barcollò e cadde nell’erba; si rialzò e avanzò ancora qualche passo. Il veleno degli uccelli nel corpo di Maysilee era entrato in circolo. 


Idiota. 


Il colpo di cannone arrivò roboante, assieme alla sagoma nera dell’hovercraft che raccolse entrambi i cadaveri e scomparve di nuovo all’orizzonte.

Haymitch stese la cerata che teneva nello zaino, la sporcò di foglie, more e rametti e ci si infilò sotto, il coltello sempre stretto in mano. 

Assieme al tramonto arancio carico si diffusero le note dell’inno di Panem: tra le fronde Haymitch vide le facce dei due tributi del distretto due, il ragazzino del braccio, la ragazza del nove e Maysilee. Fece su un lato della cerata quattro taglietti con la punta del coltello, mentre col pollice contava quelli già fatti nei giorni precedenti.

Cinque, erano rimasti solamente in cinque.

- Merda!

Haymitch sbatté la borraccia vuota a terra, afferrò lo zaino della sua ultima vittima e lo rovesciò davanti a sé. Caddero un rotolo di corda e una scatola di fiammiferi, ma nessun tipo di alimento.

- Volevi la mia di acqua, eh? Bastardo! – Haymitch tirò un calcio al cadavere sgozzato, ma lo sforzo gli fece girare la testa. Gli faceva male da tre giorni, da quando aveva finito la scatoletta di carne mandata dagli sponsor, e quella stupida erba fosforescente non aiutava…


Spegnete l’erba.


Incespicò e cadde con la testa proprio accanto a quella del ragazzo che aveva ucciso. Gli rimbalzò davanti agli occhi il numero tre. Tre? Era il distretto o tre perché erano rimasti in tre? Il ragazzo aveva gli occhi azzurri e la bocca tutta storta. Una faccia stupida. No, non era del tre, era il terzo rimasto.
Quindi ora erano solo in due. 


" Allora, Haymitch, cosa pensi di quest'edizione, che ha il doppio degli sfidanti rispetto al solito?" 



“Non fa tanta differenza; saranno stupidi il doppio rispetto al solito, perciò immagino che le mie probabilità siano più o meno le stesse.”


- Visto che erano davvero stupidi, Caesar?

Haymitch rotolò supino e lo gridò verso il cielo, all’hovercraft in avvicinamento. Strisciò lontano dal cadavere e si mise a sedere poco lontano, mentre il raggio di luce sollevava il corpo. Notò solo allora la scia di sangue che aveva lasciato dietro di sé. Si tastò le braccia e le gambe, finché non vide tre tagli paralleli sotto il ginocchio sinistro: strappò la stoffa dai pantaloni e ce la avvolse attorno. 

Si sdraiò di nuovo supino e inspirò lentamente l’aria, fino a quando i puntini neri e bianchi lasciarono il posto al cielo di mezzogiorno. Si passò la lingua sulle labbra secche, senza risultato. Prese il coltello e si specchiò nella lama: le labbra erano spaccate da tagli sanguinanti e gli occhi pesti e venati. E, sopra gli occhi, un bagliore metallico.

L’ascia si conficcò nel terreno dove un attimo prima c’era la sua testa. La ragazza dell’uno urlò di frustrazione e la estrasse.

Haymitch raccolse le gambe e le sferrò un calcio sul ginocchio. Si alzò, ricomparvero i puntini davanti agli occhi, diede un fendente alla cieca col coltello e sentì il rumore della carne squarciata. La ragazza urlò di nuovo e indietreggiò.

Haymitch era in piedi, la gamba ferita pulsava e il dolore per fortuna lo teneva lucido. Il suo coltello era arrivato all’occhio dell’avversaria: Uno si teneva la mano sulla metà faccia sanguinante. Se la pulì su una giacca a vento a pezzi e scattò verso di lui. Haymitch fece un salto indietro e atterrò sulla gamba ferita, che non resse il peso. Uno lo raggiunse con l’accetta già caricata per colpire. Haymitch alzò le braccia a proteggersi la testa, ma sentì la lama che gli squarciava la carne della pancia. Uno aveva deviato il colpo sulla parte non difesa: ritirò l’accetta sporca di sangue con un ghigno. Haymitch sentì caldo alla pancia e brividi in tutto il corpo. Qualcosa di viscido premeva per uscire dalla sua maglietta. Deglutì per non vomitare e corse via dalla ragazza.

La sentiva arrancare dietro di lui. Dovevano sembrare due stupidi, nella loro corsa zoppicante e lenta su quella stupida erba verde. 

Davanti a lui c’era il cespuglio di more, quello di Maysilee. Quindi… quindi poi non c’era più dove scappare.


Dodici, questo non significa che con il confine tu non ci possa giocare.


Bene, cespugli, oltre. Pensare solo al passo successivo, a quello ancora dopo. Gli scoppiavano testa e polmoni, ma il fiato della ragazza era sempre alle sue spalle. L’orlo, era all’orlo del precipizio.

Sentì un sibilo e si gettò a terra. L’ascia passò volando sopra la sua testa e scomparve nell’ombra del precipizio. La ragazza gli saltò al collo e tentò di arrivare alla ferita della pancia. Haymitch scalciò per togliersela di dosso, ma lei gli affondò le unghie nel braccio e continuò a strattonare.


Dai, forza. Funziona dai, funziona…


Haymitch serrò le braccia e smise di muoversi, concentrando le ultime forze nella stretta. La ragazza gli sferrò due ginocchiate alla gamba ferita. Lui strinse i