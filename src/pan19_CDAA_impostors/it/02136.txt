Pensi a tutto ciò che sta succedendo nel continente.

Lannister, Stark, Baratheon, Bolton, Greyjoy... per te sono tutti uguali, sono solo nomi.

Pensi al loro stupido combattersi tra loro per una sedia di ferro, quando invece la vera guerra è qui, su questa Barriera di ghiaccio e di sangue.

Tra poco ci sarà anche il tuo, di sangue.

Non porterai corona e non vorrai gloria.

  

  


«Io vivrò al mio posto,»


  

Scommetti che nessun valoroso cavaliere ha mai affrontato un gigante.

Scommetti che tutti loro scapperebbero via, più lontano possibile, con le lacrime agli occhi.

Ma tu non sei loro. Tu sei un Guardiano della Notte.

Tu vivrai al tuo posto.     


«...e al mio posto morirò.»


  

Il gigante si avvicina e ora puoi vederlo.

Non esistono i giganti, eppure uno di loro sta correndo verso te.

Le tue gambe sono cedevoli, inconsistenti, ma i piedi restano ancorati al terreno come se qualcuno avesse piantato dei chiodi nei tuoi stivali di cuoio.

Potresti essere in un qualsiasi altro posto del continente, ma sei lì.

Il gigante avanza e ti ucciderà, ma questo non ti importa.

Per l'unica volta nella tua vita, senti che è proprio quello il luogo in cui dovresti essere.

E al tuo posto morirai.

    


«Io sono la spada nelle tenebre.»


  

Cominci a maturare la consapevolezza della tua morte.

Il tuo cuore accelera, lo senti martellare nelle tempie. Forse anche lui vuole godersi pienamente i suoi ultimi battiti.

Inizia la tua parte preferita del giuramento, quella che ti ripetevi alla notte quando la malinconia di casa ti assaliva durante i tuoi primi mesi al Castello Nero.

Sai che stai per morire e hai sentito dire che molto uomini, prima di soccombere, ripercorrono mentalmente tutta la loro vita e pensano alle persone a loro più care.

Tu però ci metti poco, in un istante li hai visti tutti.

Tua madre, tuo padre, i tuoi fratelli, le tue sorelle. Vorresti abbracciarli uno per uno, ma non si può. Quella era la tua famiglia, ma tu non ne fai più parte. O forse non ne hai mai davvero fatto parte.

Ora hai una nuova famiglia. Ora senti di appartenervi davvero.

Tu sei la spada nelle tenebre.

    


«Io sono la sentinella che veglia sul muro.»


  

Vedi nella tua mente il volto dei tuoi confratelli più cari.

I riccioli neri di Jon vengono sferzati dal vento, la sua voce carica di angoscia dice a te – proprio a te – di prendere cinque uomini e di andare a proteggere il tunnel. Tu li chiami con la rabbia in corpo, ma lui ti afferra per un braccio, i suoi occhi neri come la pece ti fissano, ti squarciano, ti sconquassano l'anima. «Resisti», ti dice Jon, «Resisti». Si fida di te.

E tu adesso vorresti urlargli: “Guardami Jon, guardami! Resisto!”

E sei sicuro che quando lo verrà a sapere, sarà fiero di te.

Tu sei la sentinella che veglia sul muro.

  

  


«Io sono il fuoco che arde contro il freddo,»


  

Pensi a Samwell, alle sue gote rosse, ai suoi occhi impauriti.

Ricordi la prima volta che lo hai incontrato, ricordi il vostro grottesco combattimento in cui perdesti volontariamente per evitargli le umiliazioni di Alliser Thorne.

Pensi che Sam sia la persona più coraggiosa sulla faccia della terra, poiché c'è una sola cosa di cui non ha mai avuto paura: la paura stessa.

Bisogna essere degli eroi per non temere la paura.

Bisogna essere degli eroi per conviverci, per farsela così tanto amica.

E Sam lo è. Sam è un eroe.

Ma tu no, tu la paura la neghi con ogni tua forza e rimani lì, il gigante si avvicina.

Tu non sei un eroe.

Tu sei il fuoco che arde contro il freddo.

    


«...la luce che porta l'alba,»


  

Pensi a Pyp, alle sue orecchie a sventola, alla sua minuta statura che superi più di quindici centimetri, alla sua voce allegra, alle sue risate, ai suoi insulti giocosi, ai suoi scherzi.

Ami quando la gente ti identifica come “Grenn, l'amico di Pyp” e identifica Pyp come “Pyp, l'amico di Grenn”, ami quando si parla di voi due come un'unica entità.

L'hai visto per l'ultima volta mentre si riparava in un piccolo fortino di legno insieme a Sam. Non vi siete detti nulla, ma i vostri occhi hanno parlato per voi e voi, come sempre, avete capito.

Vorresti che ti insultasse l'ultima volta, vorresti poter morire ridendo dei suoi scherzi e con la sua allegria nell'aria.

Pyp è morto tra le braccia di Sam prima che tu scendessi nel tunnel, una freccia gli ha trapassato la gola. Voleva davvero bene a Tarly, ma avrebbe preferito morire tra le tue, di braccia.

Tu però questo non lo saprai mai e continui a sperare che se la caverà. “Pyp se la cava sempre. Pyp sopravviverà”. Dentro di te hai questa certezza. In quella notte tetra, la vita del tuo amico sarà abbastanza.

Tu non sai, ed è giusto che speri.

C'è sempre una luce nelle tenebre.

La luce che porta l'alba