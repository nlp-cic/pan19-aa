annuì sorridendo ironico, “E una disgrazia come coinquilino. Ma temo che dovrai impegnarti un po’ di più se ci tieni ad essere assassinato.”

“Il che significa che posso continuare a dormire qui, visto che sei impassibile alle mie puerili molestie, giusto?”

“Impassibile non significa stupido. Vai a dormire in giardino, o nel giardino in fondo alla strada, quello con il pastore tedesco,” gli consigliò Hannibal.

“È lo stesso, tu gli assomigli molto. Al pastore tedesco intendo, che per la cronaca si chiama Iago.”

Hannibal scoprì i denti in un quasi involontario gesto di aggressività. Vedere Will reagire a questo sghignazzando gli fece venire di nuovo voglia di farlo volare dalla finestra.

Anche di baciarlo, stranamente.

“Dormirò qui. O combatti per il posto o te ne vai tu. Decidi.”

Hannibal si mise seduto sul letto, ruotò e mise i piedi a terra. Si alzò e si diresse al bagno.

“Lo prendo per un sì!” esclamò Will quando aveva già lasciato la camera.

Non aveva niente con cui ribattere, primo perché l’idea di Will non gli dispiaceva poi molto, e non gliel’avrebbe detto, e secondo perché non gli avrebbe neanche dato la soddisfazione di fargli sapere che questo nuovo risvolto degli eventi lo metteva più in difficoltà dei piatti in giro per casa, dei pipistrelli entrati o meno con l’aiuto di Will e delle bacinelle d’acqua fredda in cui infilare i piedi.

Infatti la ritirata strategica era stata fatta perché la voglia di baciarlo non era mai stata così forte prima e sospettava che molto avesse a che fare con questa baldanza con cui Will lo stava sfidando apertamente.

 

 

Stava facendo il suo gioco da un intero pomeriggio, e non poteva impedirselo.

Hannibal si scoprì nell’atto di fissare Will ad ogni occasione buona che gli si presentava.

Come se l’averlo abbracciato durante la notte avesse scatenato in lui un mostro tenuto a bada per troppo tempo. Tanto era bastato.

Will era tutto ciò che desiderava, l’aveva ammesso a se stesso e l’aveva ammesso anche con lui, in parte. Ma il desiderio fisico era qualcosa a cui non aveva mai prestato attenzione, perché era facile da sotterrare; bastava che l’altro non mostrasse nessun interesse a riguardo.

Will aveva scelto invece una strada di allusioni, vaghi accenni e dolorosa vicinanza. Per Hannibal dire a se stesso che si stava prendendo gioco di lui non era sufficiente per rimettere il mostro in gabbia.

Desiderava Will da sempre, adesso ne era solo più consapevole.

Irritante.

Questo pensiero costante, questa costante sensazione di vuoto, questa necessità. Che non aveva nemmeno la dignità dell’ossessione, facilmente curabile col prendersi ciò di cui si necessitava.

Il suo desiderio, per essere soddisfatto, prevedeva solo la condizione che Will lo desiderasse allo stesso modo. Il problema era sempre stato questo.

Will non era mai stata una potenziale vittima, nonostante tutto, anche nonostante tutti i tentativi di punirlo messi in atto, perché da Will aveva sempre desiderato la reciprocità.

E la reciprocità non si ottiene certo da una vittima.

Osservarne di sfuggita il profilo, mentre Will cercava di sbirciare dalla finestra il viavai sul viale, rubare una lunga occhiata alla curva del suo collo, alla sua schiena, alle gambe, mentre lui era girato, immaginarlo illuminato da luci di diverse tonalità e colori, per riprodurlo in un quadro fatto di ombre e sfumature… Ad Hannibal sembrava di non aver fatto altro durante il pomeriggio.

Svegliarsi accanto a Will il mattino e poi stargli lontano nel corso di tutta la giornata; una perfetta rappresentazione di un suo possibile inferno, con una legge del contrappasso vigente che a lui non era ben chiara, ma che doveva avere un senso.

 

 

Will gli si sedette accanto sul divano. Sbirciò il libro da sopra la sua spalla. “In che lingua è?” chiese dopo aver strizzato gli occhi dubbioso.

“Russo.”

“Tu sai il russo?”

“Non solo quello, ma la risposta è sì, Will.”

“Con tutti i tuoi…” Will agitò una mano davanti a lui, “Numerosi impegni,” proferì tra il serio e il faceto, “Mi chiedo come tu abbia fatto ad immagazzinare tutta questa cultura.”

“Forse non è una questione di tempo a disposizione, ma di capacità mentali,” spiegò Hannibal, senza neanche sforzarsi di aggiungere un pizzico di umiltà alla sua frase.

Will non mancò di ricordargli, “Sbruffone,” pronunciando la parola con un piccolo sbuffo dal naso, come se gli pesasse doverlo ripetere ogni volta, ma fosse necessario. “Sei impossibilmente arrogante,” scelse accuratamente l’avverbio per fargli il verso.

“Mi sto adeguando al fatto che la persona che un tempo disquisiva di filosofia e psicologia con me, oggi mi chiede se conosco la lingua in cui è scritto il libro…che sto leggendo,” Hannibal scandì le ultime parole con un gesto del capo. “Non so se preoccuparmi di una ricaduta di encefalite o se… Lasciare che tu ti evolva in questa affascinante direzione senza pormi domande.”

“Cosa posso dirti? Sono una continua sorpresa,” disse Will alzando i palmi al cielo.

Hannibal dovette trattenersi per non ridere. Gli sovvenne il termine stronzetto. Incredibile in quante occasioni si era ritrovato a pensare ad imprecazioni ed insulti che mai nella sua