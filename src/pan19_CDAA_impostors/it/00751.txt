guarda.

Non lo riconosce e Grantaire lo sa, ma sperare non costa niente. Strano detto da lui che non ha mai sperato.

Non lo riconosce e Grantaire lo sa, ma quando lo sguardo di Enjolras si posa su di lui distante, non può non considerarsi deluso.

Sperare è inutile.

(Eppure continua a farlo)

Incontra tutti gli Amis, uno alla volta. Grantaire non c’è mai in camera quando lo fa, non vuole vedere negli occhi dei suoi amici –o peggio, in quelli di Enjolras - il momento in cui si accorgeranno che il biondo non li riconosce.

Non lo vuole vedere, eppure è fin troppo chiaro quando escono dalla stanza. Quando è uscito Jehan gli è sembrato quasi che avesse gli occhi lucidi.

Lo abbraccia, Jehan, quella volta “Non sarà così per sempre” gli sussurra nell’orecchio, e allora Grantaire capisce che non sta piangendo per se stesso; sta piangendo per Grantaire.

 

Grantaire è dimagrito in ospedale e gli sono spuntate le occhiaie. Si guarda allo specchio quasi tutti i giorni, sa di avere un aspetto orrendo, peggiore ogni giorno che passa, ma almeno, ogni giorno che passa, Enjolras sembra stare meglio, nel suo letto; non ricorda ancora niente, ma almeno le sue guancie tornano rosa, e per Grantaire conta solo questo.

È Joly a costringerlo a tornare a casa, almeno per fare una vera dormita. E Grantaire la fa, una vera dormita, e fa pure una doccia, mangia un vero pasto.

Alla fine si sente un po’ meglio, ma solo un po’.

Aveva passato quattro giorni in ospedale, quelle dieci ore che si concede in casa sua, in casa loro, gli sembrano quasi un furto.

Corre di nuovo in ospedale. Gli basta vedere Enjolras per capire che non ricorda, ancora.

 

Rimangono quasi una settimana in ospedale, il dottore gli ha detto di comportarsi normalmente, come se non fosse successo niente, quando torneranno a casa. Ha detto che questo lo aiuterà.

Ma come fa a comportarsi normalmente quando Enjolras lo guarda in quel modo?

 

È debole, Enjolras, quando lascia l’ospedale a braccetto con Bahorel e Grantaire, i medici gli hanno raccomandato di non farlo stancare.

E Grantaire lo fa, gli porta la colazione, il pranzo e la cena a letto, lo aiuta a spostarsi per la casa, si prende cura di lui come non faceva da tanto tempo.

Sa come fare, sa cosa fare, Enjolras lo ha fatto tante volte per lui, quando era troppo ubriaco per reggersi in piedi.

Lo ha salvato tante volte, Enjolras, e ora per colpa sua è quasi morto. Come può perdonarsi una cosa del genere?

La risposta è una sola, lo sa: non può.

 

Hanno delle foto, sul comodino, sono lì da prima dell’incidente, ma Grantaire non le guarda più da tanto tempo, quasi non si ricorda che ci sono.

Per questo quando vede Enjolras tenerne una in mano rimane per un attimo stupito.

“Dov’eravamo?” gli chiede Enjolras

Grantaire si avvicina, guarda la foto e gli scappa un risolino. Si siede accanto a Enjolras sul letto, prendendo in mano la foto.

Ricorda quella foto, gliel’aveva scattata Joly tre anni fa. Si erano da poco messi insieme, sorridevano felici verso la macchina.

Sembra un’altra vita, forse lo è.

“Al Musain” risponde e sorride Grantaire, ricordando quella sera.

Vorrebbe dirgli che, subito dopo quella foto, si erano baciati, anzi, Enjolras lo aveva baciato. “Ti amo” gli aveva detto.

Vorrebbe dirglielo, ma non può, come può dirgli tutto questo, dopo che lo ha quasi fatto ammazzare?

Gli passa in fretta la foto, non può guardare quei quattro occhi azzurri, così felici.

“Stai bene, Grantaire?” chiede Enjolras

“Sto bene” risponde Grantaire, poi esce.

 

(Scappa da quegli occhi azzurri che non lo conoscono più, Grantaire, ma ammetterlo fa troppo male)

 

“Ti ricordi di me?” glielo chiede ogni sera, ogni volta Enjolras dice di no.

Ogni sera Grantaire continua a chiederglielo.

 

Non ha smesso di pensare a quella foto Grantaire, neanche ora che sono passate quasi due settimane.

Enjolras adesso ricorda qualcosa, ma non tanto.

Ricorda i suoi ideali, ovviamente, Grantaire si era stupito che non ricordasse neanche quelli all’inizio; ricorda di saper cantare, ogni tanto lo fa; ricorda piccoli episodi della sua infanzia, ma gli ultimi anni, gli ultimi anni non li ricorda quasi per niente.

Non ricorda nessuno degli Amis, non ricorda Grantaire, non ricorda il Musain.

Eppure, forse, Grantaire ha un’idea per fargliele ricordare queste cose.

 

Guarda orgoglioso la parete, anzi, le pareti. È soddisfatto del suo lavoro. In realtà, non riesce a capire come ha fatto a tenere quelle pareti bianche per tutti quegli anni; adesso, così colorate, sono decisamente migliori.

“Grantaire? Che stai facendo? Ti ho chiamato cinque vo-“ comincia Enjolras, entrando in soggiorno.

Si blocca davanti alla soglia, fissa confuso la stanza, trattiene improvvisamente il respiro. Perché non ricorda tutte quelle foto appese alle pareti? Ha forse avuto un’altra amnesia?

“Oh, Apollo!” risponde Grantaire