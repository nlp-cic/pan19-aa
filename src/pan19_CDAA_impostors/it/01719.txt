pensi di andare?»

«Non distante da qui.»

«Veniamo con te.»

«So badare a me stesso.»

«È pericoloso.»

«Dimentichi che qui a Yoshiwara nessuno alzerebbe mai un dito su una donna, Zura» risponde, indicando le Hyakka con un cenno della testa. «Sempre che non voglia pagarne le conseguenze.»

«Non è Zura, è Katsura. E si dà il caso che...»

«Katsura, il leader della fazione moderata dei Joui? Quel Katsura?» interviene Hana, sporgendosi in avanti.

Il viso del capitano si illumina di un entusiasmo sincero. «Esattamente!»

L’alieno estrae l’ennesimo cartello. Forse non era il caso di svelarle così la tua identità, dato che sei ricercato.

«Elizabeth, il proselitismo non conosce paura né pudore.»

Quella frase insensata ha la sola conseguenza di far aumentare ancora di più l’interesse delle presenti per quell’uomo; di tutte meno che di Tsukuyo, il cui sguardo è fisso su Gintoki che indietreggia piano, inciampando sulle pieghe del kimono sfatto.

«Devo parlare con Hinowa» le dice quando è abbastanza vicino, passandosi sul viso la stoffa della manica.

Tokine, ancora vicina a lei, prende subito la parola. «Possiamo condurla fino a qui. Sarà più sicuro per entrambi.»

Tsukuyo annuisce piano. «Non andare da sola. Porta Hana con te.»

«Pare che nemmeno qui la situazione sia delle più felici, allora» commenta amaramente Gintoki.

Tsukuyo sospira, poi tira fuori la pipa dalla manica e si rivolge alla vecchia Sumire. Il suo orecchio è stato ben teso per tutto il dialogo. «Vi servirà una stanza» dice la donna, e Gintoki la ringrazia.

 

*

 

La cortigiana li accompagna fino alla sala più nascosta - una camera dalle dimensioni abbastanza ridotte, ma dotata di una via di fuga diretta sull’esterno, per ogni eventualità - e per tutto il tragitto Tsukuyo studia le spalle curve di Gintoki, chiedendosi se la latitanza di quei mesi sia davvero riuscita a scoraggiarlo a quel modo. Dubita che la sua vita sia stata semplice - la sua, così come quella di ogni abitante di Edo non collegato direttamente alla nuova classe dirigente, in fondo - ma si rende conto solo in quel momento di aver sperato che fosse riuscito a cavarsela meglio di così.

«Attenderò di persona l’arrivo di Hinowa» dice loro la vecchia Sumire, chiudendosi alle spalle i pannelli.

Appena sono soli, Gintoki si lascia cadere sui tatami con un grosso sospiro. Ci sono mille cose che Tsukuyo vorrebbe chiedergli - perché voglia parlare con Hinowa è solo una delle questioni più pressanti - ma lui la anticipa.

«Sai allacciare un obi?»

«Che razza di domanda è?»

«Prima rispondimi. Sai allacciare un obi?»

«È ovvio che so allacciare un obi. Sono pur sempre una donna, e non si può vivere a Yoshiwara senza sapere come...»

«Grazie al cielo» la interrompe, strattonandosi il kimono per abbassare la cintura di stoffa.

«Che diavolo stai facendo?»

«Sto soffocando. Sto letteralmente soffocando! Ancora non capisco come le donne facciano a...»

I tratti del suo viso si distendono quando con le dita raggiunge finalmente il nodo dell’obi e lo scioglie. La sua espressione cambia completamente. «L’avevo detto fin dal principio che era troppo stretto. Mai una volta che mi ascolti, quello.»

«Quello chi?» chiede Tsukuyo, poi scuote la testa. Prende una grossa boccata dalla pipa. «Perché sei conciato così? E chi è quella gente?»

«Curiosa, eh?»

«Certo che no. Non ti fai vedere per mesi, ritorni travestito da donna e in compagnia di falsi Harusame… Sto solo tentando di valutare la pericolosità della situazione, ecco tutto.»

«Sei curiosa» ribadisce lui, e a nulla valgono i tentativi di Tsukuyo di negare. Gintoki si libera del tutto della cintura, chiude i lembi del kimono e si toglie dalla testa i codini posticci. Ora ha di nuovo l’aspetto di un uomo, anche se il suo viso tradisce una preoccupazione che Tsukuyo s’immagina vada ben più indietro di quella serata.

È per quel motivo, forse, che decide di dargli tregua almeno fino all’arrivo di Hinowa. Si siede accanto a lui, la pipa ancora stretta tra le dita, e rimane a fumare in silenzio.

Gintoki si lascia cadere all’indietro, allungando le braccia sopra la testa.

«È bello starsene un po’ in pace» commenta, chiudendo gli occhi.

«Perché, ti fanno sgobbare, forse?»

«No. Ma mi controllano a vista.»

«Magari hanno paura che tu te la dia a gambe.»

Gintoki sospira. «Me ne stanno facendo venire la voglia.»

Tsukuyo sorride. «In quel caso cercati un travestimento migliore.»

«Questo è ovviamente opera di Zura. Sia il mio che quello di Elizabeth.»

«L’idea è buona. La realizzazione un po’ meno» commenta lei. «Anche se non ho capito il senso del capitano spaziale. È assurdo conciarsi come il nemico e poi aspettarsi una buona accoglienza.»

«È solo perché Zura è già ricercato dallo shogunato in entrambe le versioni, uomo e donna» spiega Gintoki. «Ogni metà ha i suoi crimini.»

Tsukuyo sorride di nuovo.