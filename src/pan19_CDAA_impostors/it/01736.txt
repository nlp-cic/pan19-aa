testa tra le mani. Alza le gambe al petto e si chiude su se stesso, le spalle scosse dal pianto e dalla stanchezza. Una mano si posa sulla sua testa e poi il suo intero corpo viene circondato da quello di Derek.

«Andrà tutto bene» sussurra il più grande, stringendoselo al petto. «Mi hai sentito? Andrà tutto bene».

Stiles annuisce e si aggrappa alla sua maglietta, la stringe con tutta la forza che ha e si arriccia contro di lui.

«Ho paura» ammette in un sussurro, nascondendosi nel suo collo.

Derek lo stringe più forte.

 

Derek resta per tutta la notte – e quella dopo e quella dopo ancora.

Stiles non dice nulla, si limita a lasciare la finestra aperta e stendersi sul letto, dandogli le spalle.

È strano, soprattutto all’inizio, ma è anche stranamente piacevole – quasi rilassante, dopo i primi attimi di imbarazzo – e ci si abituano entrambi facilmente.

Qualcuno dentro la sua testa gli ricorda che non dovrebbe, che non è giusto, che dovrebbe allontanare Derek, liberarlo dal suo peso, non aggrapparcisi, e lui sa che ha ragione. Se lo ripete ogni sera, con una mano sul gancio della finestra. Se la lasciasse chiusa, Derek non potrebbe entrare.

Se la lasciasse chiusa abbastanza a lungo, Derek non tornerebbe mai più.

Stranamente, quel pensiero lo deprime più di tutto il resto. Lo accantona in un angolo del suo cervello e si raggomitola sul materasso, imponendosi di non pensare a niente.

Derek arriva poco dopo e insieme, lentamente, si muovono l’uno verso l’altro, incastrandosi: un braccio passa sotto le sue spalle e uno va sul fianco, mentre lui poggia la testa nell’incavo del collo dell’altro e gli stringe appena la maglietta.

Non parlano mai, ma, per una volta, Stiles non crede che le parole siano necessarie.

 

Quando apre gli occhi, l’intensità del sole gli dice, prima ancora della sveglia al led, che ha dormito molto – che ha dormito bene. È domenica mattina e, per una volta, non è la nausea la prima sensazione che lo sveglia. Sente ancora il corpo pesante, ma non è nulla di insopportabile. Non ha voglia di fare una corsa per il vicinato, ma si sente meno uno schifo del solito, ecco. E qualcosa gli dice che è tutto merito di un certo Alpha e dei suoi super poteri da licantropo figo. Scott gliel’aveva detto che potevano fare del bene, ma non credeva... non credeva fosse così.

Rotola sul fianco e guarda l’impronta lasciata sulle lenzuola ormai vuote. Se ci passasse la mano sopra le troverebbe ancora tiepide, lo sa.

Forse dovrebbe ringraziarlo? Come si ringrazia un lupo mannaro? Cosa si regala per dire “Grazie per aver usato i suoi fighi poteri da Alpha cazzuto su di me”?

«Il tuo amico se n’è andato» lo raggiunge una voce, richiamandolo.

Stiles si volta, ritrovandosi davanti il sorriso mesto di suo padre, fermo sotto l’arco della porta.

S’irrigidisce quando si rende conto di cosa ha detto. «Papà, non è come--»

«Senti, lo so che non sono stato il miglior padre del mondo» comincia, avanzando fino a sedersi sul bordo del letto.

«Cosa? No, non è vero!»

«Aspetta, ascoltami, ti prego». Suo padre sorride, stringendogli una mano. «Da quando è morta tua madre, ho tentato di essere presente il più possibile, ma so di non esserci riuscito, non come avrei voluto. Dovevo lavorare, ovviamente, e tu sei sempre stato così autonomo...» Il suo sorriso si allarga, tingendosi di orgoglio, mentre Stiles scuote la testa, in senso di diniego. Suo padre gliela accarezza, come quando da piccolo portava a casa una nuova A dopo un compito. «Ma non c’è alcuna possibilità che qualcuno entri ed esca da questa casa senza che io lo sappia, ragazzino» continua, guardando i suoi occhi allargarsi man a mano che comprende, «soprattutto se è qualcuno su cui ho indagato per omicidio. Due volte».

«Cambierebbe qualcosa se ti dicessi che sapevo che era innocente entrambe le volte?» domanda in un borbottio, occhieggiandolo a testa bassa. Suo padre sospira, accarezzandogli di nuovo la testa.

«Non so cosa c’è tra voi due e non sono sicuro di volerlo sapere, visto che sei mio figlio e sei minorenne--»

«Non c’è niente!»

«--ma quando è qui sembri stare meglio» conclude, controllandogli i segni attorno agli occhi. Stiles lo lascia fare e stringe le mani sul lenzuolo.

«Diciamo che è un ottimo antidolorifico» ammette e sbuffa quando suo padre si corruccia, confuso.

«Lascia stare, è una lunga storia».

«Okay» acconsente, alzandosi. «Solo, la prossima volta che vedi il signor Hale, digli di passare dalla porta, va bene?» dice, lasciando la stanza, «ora alzati e vieni a fare colazione. Ho fatto i pancake». Stiles sorride e scalcia le coperte, saltando in piedi. Le giunture protestano, lo stomaco si accartoccia e la stanza gira, obbligandolo ad appoggiarsi al muro.

Chiude gli occhi e prende un respiro profondo.