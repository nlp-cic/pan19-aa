della ragazzina in uno chignon semplice ma elegante.

«Ecco fatto. Che ne dici di vestirti e raggiungermi in sala da pranzo? Possiamo fare colazione e andare subito a Diagon Alley», propose dirigendosi verso la porta ed aprendola, pronta a sgusciare fuori.

«Certo», acconsentì Cissy, «mi vesto e arrivo.»

«Bene, ti aspetto giù.»

Bella uscì dalla stanza, chiudendosi la porta alle spalle. Narcissa si alzò e chiamo Tilly, la sua Elfa Domestica, affinché le preparasse qualcosa da indossare.

«Come può esservi utile Tilly, padroncina?», domandò la creatura una volta comparsa, sprofondando in un inchino.

«Devo uscire, tira fuori un vestito leggero», ordinò la ragazza.

Tilly si inchinò nuovamente e si diresse all'armadio in legno bianco, posto di fianco alla toeletta, e ne estrasse due abiti che le fece levitare di fronte, per permetterle di scegliere quello che più la aggradava. Narcissa inclinò la testa di lato e li osservò attentamente: il primo era un abito stile impero di mussolina a pois, con ricami di filo bronzato, il secondo invece, sempre dello stesso materiale, ma con ricami blu scuro. Rifletté per qualche secondo poi, con un cenno della testa, indicò il primo abito. Tilly si complimentò per la scelta e con un gesto ripose il vestito scartato nell'armadio, aiutandola poi ad indossare quello che aveva scelto. Era un abito leggero, adatto al clima ancora estivo, che fasciava la sua figura magra e faceva risaltare il biondo dei suoi capelli. Soddisfatta, congedò l'Elfa e, infilata la bacchetta nella borsetta che aveva a tracolla, uscì dalla stanza.

Quando varcò la soglia della sala da pranzo trovò Bella seduta a tavola, intenta a sorseggiare la sua tazza di thè mattutina, mentre in una mano stringeva una lettera che doveva esserle stata appena consegnata. Sorridendo le si lasciò cadere di fronte, afferrando una fetta di bacon e delle uova, mentre un Elfo le serviva un bicchiere di succo di zucca.

«Andromeda sta ancora dormendo?», chiese rubando un pezzo di pancake ricoperto di sciroppo dal piatto della sorella.

«Sì, ma sa che dobbiamo andare via, quindi starà lei con nostra madre, stamattina», rispose Bella riponendo la lettera nella busta e consegnandola ad un Elfo, che fece un inchino ossequioso e si Smaterializzò.

Cissy annuì, sorseggiando il suo succo di zucca con fare pensieroso. Era contenta che Dromeda potesse restare a casa con Druella, non si sentiva mai tranquilla quando sapeva sola la donna. Grazie a Merlino, Bella si era ormai diplomata e sarebbe rimasta a casa, mentre lei e Andromeda erano a scuola.

«Se hai finito, andiamo», disse Bellatrix, distogliendola dai suoi pensieri. Annuendo Narcissa si alzò e, allacciatasi il mantello, la seguì fino al camino, entrandovi per prima.

«Diagon Alley!», pronunciò forte e chiaro, lanciando la Polvere Volante ai suoi piedi e sparendo in un turbinio di fiamme verdi. Non fece neanche in tempo a guardarsi intorno, uscendo dal focolare, che Bella comparve al suo fianco, incalzandola: «Dobbiamo ritirare un paio di libri scolastici al Ghirigoro.»

Narcissa annuì e insieme si incamminarono verso il negozio.

Diagon Alley era affollata quel giorno, per la via camminavano decine e decine di maghi e streghe che correvano da una parte all'altra, intenti a compiere gli ultimi acquisti prima dell'inizio del nuovo anno scolastico. Attente a non perdersi di vista, Narcissa e Bella si fecero largo tra la folla, rivolgendo cenni di saluto ai compagni che incontravano, e varcarono la soglia del Ghirigoro, mettendosi in fila per ritirare i libri. A Narcissa il negozio piaceva molto: gli scaffali erano stipati fino al soffitto di volumi diversi per argomento e dimensione, vi erano libri grandi come pietre e altri della grandezza di un francobollo, oppure con segni incomprensibili o colori sgargianti. L'insieme risultava abbastanza caotico, ma non le dispiaceva.

Facendo cenno alla sorella di aspettarla lì, scivolò verso un libro che aveva attirato la sua attenzione. Aveva dimensioni considerevoli, la copertina era rossa e il titolo era scritto sul dorso in elaborate lettere dorate: Guida alla cura delle malattie Magiche e Babbane.

In circostanze normali non avrebbe neanche osato pensare di comprare un libro che trattasse malattie Babbane – la sola idea la ripugnava anche in quel momento –, ma quelle non erano circostanze normali e, per quanto la cosa la disgustasse, non le restava molta scelta. Afferrò il volume e tornò dalla sorella, la quale le rivolse uno sguardo che diceva a grandi lettere “Narcissa Black, metti immediatamente giù quel libro!”, ma che lei sostenne, testarda e orgogliosa, nonostante nessuno più di sua sorella maggiore riuscisse a spaventarla, soprattutto quando la guardava così.

«Prego, signorina, come posso esserle utile?»

Bellatrix fissò Cissy per qualche altro secondo, poi si girò verso la commessa.

«Buongiorno, dovrei ritirare dei libri scolastici», disse in tono perfettamente calmo, senza traccia della rabbia che sicuramente stava provando e che – Narcissa lo sapeva bene – si sarebbe abbattuta su di lei non appena fossero state sole.

«Certo, l'ordine è a nome di...?»

«Bellatrix Black.»

La commessa controllò la lista che aveva in mano e annuì, Appellando i libri richiesti dal magazzino.

«Ecco qui, signorina Black», disse rimpicciolendoli con