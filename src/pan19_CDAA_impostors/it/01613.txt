non sapere quale fosse l’allusione; l’idea che hai di me preclude che tu possa amarmi? vorrebbe chiederglielo ma teme la risposta, la teme. Will è capace di distruggere qualunque cosa con poche parole, l’ha fatto altre volte. Regolamento di conti, La tazzina è rotta, non si aggiusterà mai più, Non mi mancherai.

“Per te avrebbe rilevanza solo se influenzasse me nei tuoi riguardi?” domanda Will.

“Non è quello il punto?”

“Il punto di amare è amare e basta,” dice Will a voce bassa ma decisa. Hannibal non capisce se la certezza nella sua affermazione gli deriva da esperienza o semplice speranza.

“Sono d’accordo,” risponde decidendo che Will crede davvero nell’amore, “Ma lo scopo di comunicarlo è ottenere un risultato. Se avessi avuto bisogno di quello avrei parlato molto tempo fa.”

Hannibal passa la spugna sull’ennesimo piatto, lento, meticoloso, e allo stesso tempo per nulla interessato a ciò che sta facendo. Attende che Will parli di nuovo.

“E quindi la risposta è sì,” conclude Will.

“Lo stai dicendo tu,” Hannibal non intende cedere del tutto alla ricerca di risposte da parte di Will di questa sera. Se il giovane uomo desidera ricevere senza dare, allora che si convinca da solo di ciò che vuole. Le conferme bisogna guadagnarsele.

“Questo non ti giustifica, sai? L’amore non giustifica tutto,” Will chiude l’acqua e scrolla le mani nel lavandino. Prende uno degli stracci puliti e si asciuga. Poi comincia ad asciugare i piatti bagnati impilati alla sua destra.

Mai fatto prima. Di solito si lamenta di quanto Hannibal sia maniaco dell’ordine.

“Quando avrei usato l’amore per giustificarmi?” chiede Hannibal, “E poi di cosa esattamente dovrei giustificarmi?”

Will sorride alla seconda domanda, ma torna serio per rispondere alla prima. “Hai usato l’amore per Mischa, come giustificazione.”

“Mai,” Hannibal si aggrappa al bordo del lavandino con le dita, si volta verso Will. “Ho vendicato Mischa. Non è per amore che ho fatto ciò che ho fatto. Non ho mai mentito su quello.”

Una smorfia raggrinza la guancia di Will; ha fatto l’affermazione su Mischa apposta? Stava cercando una sua reazione?

“Ma per amore hai fatto ciò che hai fatto a me,” aggiunge Will sancendo così il suo proposito di ottenere da Hannibal molto più che qualche chiacchiera serale.

“E cos’avrei fatto?” gli chiede Hannibal, perché vuole sentire con le sue orecchie, ancora una volta, l’elenco di ogni cosa orribile fatta a Will; quelle stesse cose per cui lui aveva più volte affermato di averlo perdonato.

Will scuote la testa, sbuffando quella che può sembrare una risatina, ma che è più un incredulo sospiro di rassegnazione. E infine parla. “Mi hai… Costretto a vedere ciò che sono.”

Nella lista degli atti da lui commessi, Hannibal non avrebbe annoverato questo come negativo. Questo proprio no.

“Costretto,” ripete Hannibal, “Deduco che avresti preferito rimanere cieco.”

“Contrariamente a te, io non sono deliziato da ciò che ho visto in me,” ribatte Will. Piuttosto prevedibile, in perfetto stile Will Graham quando si trattava di dare un giudizio su se stesso.

“L’ho intuito quando hai cercato di ucciderci entrambi,” Hannibal la butta su altrettanta banalità, così sono pari.

“No, quello è stato l’unico momento in cui tutto era bellissimo,” Will riporta le ultime parole pronunciate sulla scogliera prima che tutto diventasse vento e acqua, e Hannibal sente lo stomaco contrarsi, “Per quello ho cercato di ucciderci. È previsto che io sia quello che vede l’orrore in noi. Nel momento in cui smetto di vederlo devo prendere provvedimenti.”

Hannibal sorride, ma non è certo che sia la reazione giusta. “Chi avrebbe previsto quest’oneroso ruolo per te?”

“Dovevo essere io a fermarti,” Will smette di asciugare il piatto, continua a tenerlo tra le mani e lo guarda fisso, “Se non io chi? Non dovevo avere altri ruoli nella tua vita.”

“Oh, è chiaro,” annuisce Hannibal. “Ti avrei dunque costretto a capire che invece di privare me della libertà, tu desideri essere libero con me? Questa è la mia colpa? Perché io non ho diritto ad avere un compagno, soprattutto se quel compagno sei tu.”

Un impercettibile movimento della testa come a tendere l’orecchio, ma Will non lo guarda. “Sono il tuo compagno?” chiede con fin troppa ansia, senza mascherare il bisogno di sentirsi rispondere.

“Fai molte domande scontate stasera Will.”

“Non sono scontate per me,” scandisce Will, come stesse ringhiando. È frustrato.

“Sono certezze quelle che stai cercando?” domanda Hannibal.

“Semmai sono terrorizzato dal fatto che tutte le certezze che ho riguardano te,” bisbiglia Will; posa il piatto asciutto e si appoggia al piano lavoro, le dita chiuse come i suoi occhi. “Mi ami?” chiede con più veemenza di quella messa all’inizio della loro conversazione.

“Il mio amore ti suscita orrore?” è come rispondergli in modo definitivo, ma almeno Hannibal non deve limitarsi al patetico Sì, ti amo e ti amerò fino a