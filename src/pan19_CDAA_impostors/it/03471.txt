dal pianto.
Era taciturno Rust. Nelle settimane successive alla fuga dall’ospedale aveva scambiato qualche parola appena con Marty e rivolto un ostinato silenzio al resto del genere umano. Era stanco, Rust. Il suo ventre era stato squarciato e ricucito e nessuno era stato capace di ricomporlo diversamente, di aggiungere interesse e desiderio tra gli strati di carne sanguinante.
“Ehi,” aveva salutato Marty, timidamente. “Colazione?”
Rust aveva rifiutato con un cenno muto, che aveva scosso i suoi lunghi capelli sporchi.
“Pillole.”
“Di questo passo distruggerai quel che resta del tuo stomaco,” aveva borbottato Marty, consegnando di malavoglia le medicine al paziente intrattabile. Poi si era diretto oltre la tana di cuscini sul pavimento (Perché Rust aveva perso la capacità di riposare in un letto vero). “Ancora con questa merda?” aveva chiesto, indicando le foto attaccate alla parete.
Foto che Marty non voleva più guardare, foto che non smettevano di ossessionare Rust. Il tono della sua voce, però, si era mantenuto sul preoccupato/premuroso.
“Non esiste riposo per me, Marty. Dovresti saperlo, ormai.”
Marty aveva scosso il capo, gettato le foto del cestino della spazzatura.
“Vivo nell’atto, Marty. Mi è impossibile concepire un’esistenza diversa.”
“Perché non vivi nell’atto di farti uno shampoo, per esempio? Comincia pensando alle cose semplici.”
Rust aveva alzato le mani scosse da un tremito costante. Non aveva più consumato alcool dal giorno dello scontro con Childress, il suo corpo assuefatto si ribellava al dolore dalla privazione.
“Gesù … lascia che ti aiuti. Dovremmo chiedere a Maggie come gestire la situazione. Non è sicuro fare queste cose da soli, non è sicuro.”
“Cosa lo è?” aveva chiesto Rust, una smorfia simile ad un sorriso a piegargli le labbra.





Ricordava Maggie, cotone pulito e retrogusto salato di erba e tè. Aveva cancellato a forza ogni altra memoria, il luccichio delle mani bianche aggrappale al mobile in cucina e la consistenza soda delle sue natiche.
Maggie era diventata quercia verde del passato. Come Laurie, come Claire.
Aveva pensato a loro nelle lunghe notti insonni dopo il coma. Aveva ripensato alle braccia pallide di Claire e ai suoi occhi ed aveva rivisto Sophia, ancora dentro di lei, tendere una mano oltre lo scudo del ventre della madre per conoscerlo, nell’istante in cui ogni cosa, presente e passata, si era fusa in un unicum ed aveva dato vita ad un Rust nuovo.
Un Rust che era padre.





“È calda abbastanza?” aveva chiesto Marty, immergendo i lunghi capelli dell’ospite nel lavello colmo d’acqua. Aveva comprato un nuovo shampoo che odorava come rosa fluorescente e vaniglia.
“Avresti una carriera come sciampista. Ti riesce bene la parte del commesso gentile.”
“Chiudi quella bocca e stenditi bene, non vorrai continuare a puzzare come un vecchio cane …”
Marty aveva dita gentili, esperte. Si muovevano sul suo scalpo in alto e in basso, provocandogli piacere. Rust poteva chiudere gli occhi.





Quando Sophia era morta il cielo si era tinto di grigio. Rust aveva osservato lo spazio fuori dalla finestra intontito, senza chiedersi le ragioni del disprezzo che Claire aveva cominciato a provare per lui.
Era scoppiato un temporale feroce, i lampi avevano illuminato il cielo a giorno e l’acqua si era schiantata al suolo, inondandolo. Dopo il temporale un arcobaleno era apparso in lontananza. L’albero vicino alla stanza della figlia morta era colmo di frutti maturi.



 


“Perché dovrei vivere nella storia, eh Marty? Cosa cazzo potrebbe pretendere di più da me questo mondo?”
Marty aveva esitato, brandendo il pettine a mezz’aria.
Non faceva questo genere di lavoro da quando le figlie erano piccole. Diamine, non aveva mai veramente pettinato Audrey e Macie, affidate alle cure più competenti di Maggie. Ma le mani di Rust tremavano e il suo ventre era stato squarciato e ricomposto nel sangue.
E non aveva più parlato. Dalla notte in cui gli aveva rivelato cos’era successo in Carcosa, non aveva più parlato veramente.





Quando Sophia era nata, il sole era tornato a splendere su Galveston dopo due giorni di pioggia incessante. Rust aveva stretto tra le mani la mano sudata di Claire, che emetteva lunghi gemiti strozzati, e respirato assieme a lei.
La stanza odorava di sale e sangue e dal ventre di Claire si effondevano delle onde costanti e profonde. Per la prima volta nella vita Rust Cohle aveva sentito di appartenere, di conoscere.





“Sono quello che so, Marty.” Aveva detto Rust, i capelli bagnati e lo sguardo perso in un altro luogo e un altro tempo.
Marty aveva una tazza di tè tra le mani ed era seduto accanto a lui, nel patio che dava sulla strada. Con pazienza aveva atteso le sue parole.
“Ero giunto al termine ed ero compiuto. E avevo sentito … Sophia. E quando il coltello mi aveva squarciato lo stomaco …”
Marty aveva trasalito.
“L’avevo tolto. Sciolto. Come i lacci ai polsi di Dora Lange. Per non essere più … per riprendermi quello che sapevo.”
Il tè era amaro e freddo. Le mani di Rust tremavano e sul suo volto scorrevano grosse lacrime saline che cadevano sulla vestaglia, dove si nascondeva una lunga cicatrice rosa