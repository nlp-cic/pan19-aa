.   “Posso esserle utile?” chiese il commesso con un sorriso altrettanto ampio. Chiaramente non doveva aver capito chi fosse e questo lo rasserenava molto. Rilasciò la tensione, guardando i due bambini che giravano per il negozio. “Oh io… sono passato di qua perché volevano entrare, sai,” cominciò Blaine, dando uno sguardo al reparto musical, “hai qualche buon musical da consigliarmi che potrei vedere con loro?” chiese, infilando le mani nelle tasche dei pantaloni. Quel commesso era estremamente carino e quello era un pensiero che Blaine non avrebbe assolutamente dovuto fare. Era il suo rivale sul lavoro ed era… un uomo e lui non era gay, o almeno non aveva mai pensato di esserlo.   Il commesso sorrise immediatamente, vedendo i bambini: “Ha dei figli bellissimi.” “Oh…” Blaine aprì la bocca, sorpreso per la deduzione – in realtà ovvia – del ragazzo, “beh loro non sono… figli miei.” Il commesso arrossì, “M-mi dispiace, io pensavo che lo fossero… non volevo assolutamente metterla in imbarazzo.” Blaine scosse la mano, sorridendogli, “Non c’è alcun problema.” “Allora!” l’altro batté assieme le mani, “posso consigliarle qualcosa, umh, perché non l’intramontabile “Tutti insieme appassionatamente?” personalmente lo trovo delizioso,” disse, proponendogli la VHS e l’audiocassetta. Blaine se la rigirò tra le mani, pensando che sì, sarebbe potuto essere un ottimo acquisto. Non si rese conto che il commesso, in quell’esatto momento, lo stava squadrando con aria interrogativa. “Sono quasi convinto di averla già vista… sa?” disse, incrociando le braccia. I suoi occhi azzurri sembravano scrutarlo fin dentro l’anima. Blaine si morse il labbro inferiore: non poteva certo farsi scoprire così. Sarebbe stato piuttosto ridicolo. I bambini fortunatamente interruppero il loro discorso, prendendo un paio di musicassette e spingendole verso la gamba di Blaine. Colonne sonore dei cartoni animati. Fu costretto a comprarle cercando di distrarre il commesso con discorsi di varia natura sui musicals, sui quali, per fortuna, era discretamente informato. In effetti, per qualche momento, si sentì persino dispiaciuto: il commesso sembrava davvero essere una brava persona, una di quelle che amano e conoscono il proprio lavoro. Assottigliò lo sguardo, osservandolo mentre metteva i soldi nella cassa. Alle sue spalle c’era una bacheca con delle foto, alcune più antiche, forse riguardanti la famiglia. “Allora buon divertimento, non si pentirà degli acquisti! Anche se credo lo sappia già. In anni di carriera, ho incontrato raramente persone così informate sui musicals, sa? Eppure è strano, tutti dovrebbero avere una simile cultura,” spiegò il commesso. Blaine si fermò, sorridendogli inevitabilmente, sentendosi appagato da quel commento. “La… ringrazio. I musicals sono una delle mie tante passioni e sono certo che piaceranno anche a loro.” “Come si chiama?” La domanda del commesso gelò Blaine sul posto, facendogli aprire la bocca. Non emise alcun suono. Cosa avrebbe dovuto rispondere? Una bugia. Una bugia. Una bugia. “Everett… Soltanto Everett.” L’altro sorrise. “Beh, soltanto Everett. Io sono Kurt Hummel, spero di rivederla presto nel mio negozio.” Blaine abbassò lo sguardo, segretamente colpevole, mentre i bambini ridacchiavano. “Lo spero anch’io.” E mentre usciva dal negozio, sentiva il cuore farsi un po’ più pesante  

 

 





***

  “Carino, mh?” disse Rachel con aria divertita. Kurt le diede un colpetto, “Non devi per forza accoppiarmi con ogni uomo che viene qui!” La ragazza passò le mani sul bancone. “Beh, era carino, anche se sembra una faccia già vista, non trovi?” osservò, saltellando poi a cambiare la musica nel negozio. Ci voleva qualcosa di più natalizio. Kurt aveva notato qualcosa di strano nell’uomo che era entrato nel suo negozio, ma allo stesso tempo, aveva avuto la sensazione di conoscerlo. C’era qualcosa che gli era tremendamente familiare; non solo nell’aspetto fisico, ma anche nell’atteggiamento e nella sua conoscenza per i musicals. Involontariamente, il suo pensiero volò subito a Warbler 152, ma era totalmente impossibile che fosse lui. Scacciò via quei pensieri, tornando a lavoro. Comunque, chiunque fosse, aveva un bel culo.    

 





*** 

  Kurt non volle crederci quando vide il telegiornale, quella sera. L’uomo che aveva incontrato quel pomeriggio al mediastore non era altri che… l’uomo che voleva distruggergli la vita, l’uomo che avrebbe fatto concorrenza al suo negozio… l’uomo che… Il signor Blaine Anderson. Everett? Everett un corno. Kurt batté la forchetta sul tavolo, ingurgitando il boccone di cibo che aveva in bocca. Cazzo. Aveva parlato e simpatizzato con il peggior uomo presente in America, colui che non si preoccupava nemmeno un po’ per il suo negozio ma anzi, veniva a farne beffa entrando e comprando qualcosa, facendo… la carità. Strinse gli occhi, sentendo la rabbia salirgli nelle vene. Oh, aveva bisogno di sfogarsi con qualcuno, fortunatamente era da solo in casa. Andò a prendere il pc e scrisse immediatamente a Warbler152, accurandosi di non mettere troppi dettagli nella mail, dicendo solo che c’era un