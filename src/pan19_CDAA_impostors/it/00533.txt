detto lei, con aria sognante, finalmente rilassata. Avevano ammirato la Terra ruotare su stessa e la Luna, pigra, volteggiarle intorno; avevano ammirato i giochi di ombre dei pianeti gli uni sugli altri, e goduto di eclissi e tempeste solari e meteoriti scontrarsi, senza un suono, esplodendo in milioni di pezzi non più grandi della punta di un'unghia, destinati a viaggiare per l'infinità nel vuoto cosmico. E si erano emozionati. 
Il Dottore, novecento anni di viaggi e morti e vite e rinascite e pianeti lontani, di meteore fiammeggianti nel cielo e macchine del tempo favolose capaci di farti toccare le stelle con le dita, si era emozionato come la prima volta, lasciandosi sopraffare dallo stupore umano della sua compagna, guardando lo spazio con i suoi occhi. 
La mano di Rose aveva cercato la sua e l'aveva trovata immediatamente, una piccola ancora in quell'infinità, calda e lievemente tremante mentre lei sussurrava, portandosela al petto: «Senti, senti Dottore. Come potrei morire mai, quando esiste tutta questa bellezza? Senti il mio cuore». 
E lui aveva annuito, e aveva pensato che sì, sapeva, certo che sapeva cosa si provasse a guardare, sentire lo spazio e il tempo intorno a loro essere e crescere ed invecchiare e morire e rigenerarsi 
(come il Dottore; lui non era poi diverso da una stella, destinato a splendere e bruciare e infine sgretolarsi, per divenire ancora una volta, e ancora e ancora, assieme a tutta la materia dell'universo ― tranne Rose; oh Rose era finita, finita come il corpo di un Signore del Tempo intrappolato in un universo parallelo, ma non poteva saperlo, non ancora) 
ma non lo aveva detto; aveva detto invece: «È la gravità. Pensare che tutto questo, tutta questa bellezza è merito di qualcosa di semplice come... l'attrazione ti toglie il fiato, eh Rose? Pianeti che si tengono in equilibrio a vicenda, ruotando e ruotando sempre sulla stessa orbita, senza toccarsi mai, così vicini e lontani assieme!» 
«Nessuno vorrebbe morire dopo aver visto quello che abbiamo visto noi, eh, Dottore?» 
«No, Rosie». 

Il suo corpo ricorda, ed è questo che fa male, perché sono memorie di un Dottore che lui non è mai stato e che non potrà mai essere. 

Ricorda. 
Ricorda il momento in cui le stelle erano diventate troppo luminose, i pianeti del Sistema Solare troppo vividi e allora avevano distolto lo sguardo e nel voltare la testa avevano incontrato gli occhi l'uno dell'altra. Ricorda la sua mano intrappolata in quella di lei, e il cuore umano di Rose che batteva sempre più forte, premendo il petto sotto le sue dita. 
Ricorda di averla fatta alzare, senza dire una parola, di averla avvicinata a sé ed essersi detto che lei aveva una vita sola, e aveva scelto di passarla con lui. Ricorda di aver pensato che tra tutti gli esseri umani che Londra poteva offrirgli in tutto il Tempo in cui è ed è stata e sarà, era Rose Tyler che aveva incontrato in quel magazzino; che se non era gravità questa, attrazione, allora ogni pezzo di roccia di quel dannato universo avrebbe potuto schiantarsi l'uno sull'altro fino a non essere null'altro che polvere e buio ovunque. 
Ricorda di averla baciata sulla fronte e poi sulle labbra, prima di sussurrarle di nuovo «Mai. Non ti lascerò mai andare, Rose, ti tengo io!»; ricorda di aver lasciato scattare una leva nella consolle della sua macchina dello spazio e del tempo, mentre ancora lei sussurrava «Mai, mai, mai», annullando la gravità artificiale. Ricorda il gridolino di Rose quando i loro piedi si erano staccati da terra e avevano iniziato a galleggiare, nuotando nel vuoto, le loro dita agganciate strette mentre volteggiavano verso il soffitto del TARDIS, ridendo. 

John Smith ricorda ogni singolo particolare. 

Le mani del Dottore 
(le sue mani, anche se non di quel suo corpo) 
che cercavano i fianchi di lei e le sue labbra che cercavano quelle di Rose, sfidando una gravità che non c'era più, lasciando che l'attrazione facesse il resto. Perché era giusto. Perché lei era il Sole, il suo Sole, e il Dottore aveva passato troppo tempo da solo, vagando nel vuoto senza un'orbita cui aggrapparsi. 
Ricorda le dita di lei stringergli i capelli con delicatezza mentre la baciava e il corpo caldo di Rose che aderiva al suo, andando insieme alla deriva senza niente cui aggrapparsi se non loro stessi. 
Ricorda il brivido che gli aveva percorso la schiena quando le aveva sfilato la camicia da notte e si era fatta guardare, senza vergogna, senza arrossire come faceva ogni volta che lui l'abbracciava o l'accarezzava, e il momento in cui i suoi cuori sembravano volergli saltar fuori dal petto, mentre Rose, senza smettere di baciarlo, gli aveva sbottonato la camicia, per sentirsi pelle contro pelle. 
Ricorda i palpiti lievi di lei quando le aveva intrappolato i polsi per tenerla ferma, e il sospiro cui si era lasciata andare quando due corpi erano diventati uno, librati nel vuoto di una cabina aliena, sospesi nel tempo e nello spazio per intrappolare il momento infinito e bellissimo in cui finalmente il Dottore aveva ritrovato il proprio centro di gravità, in