degli animali. Sono il male del mondo» gli spiegò. «Tu hai un cervello e un cuore, sai riconoscere ciò che non è giusto e quindi saprai sempre come stare lontano da esso, fidati. Non ti toccherà mai».

«Ma ha toccato te».

«Non toccherà te» insisté fermo. «Non glielo permetterò».

Stiles, seppur restando a sguardo basso, gli posò le mani sulle braccia. «Ma tu sei solo… e io… e allora io» gli strinse fra le dita la stoffa delle maniche, nervoso, «io sarò quello che non permetterà al male del mondo di toccare te» disse tutto di un fiato, risoluto. «Cioè, di farlo di nuovo» si corresse tirando su col naso.

Derek sbuffò un sorriso. «Va bene» mormorò.

Quello che non si aspettava era che Stiles dopo l’avrebbe abbracciato di slancio.

Non era raro che il ragazzino l’abbracciasse quando era un lupo, mugugnando contento contro il suo pelo folto, ma non l’aveva mai fatto quando Derek era umano, il che era paradossale visto che da animale aveva di certo un aspetto più minaccioso, ma dopotutto era di Stiles che si trattava: più una cosa era spaventosa, più Stiles si avvicinava a essa.

O forse, più che altro, quando Derek era umano – e quindi una versione più comprensibile per Stiles – Stiles percepiva meglio quanto lui fosse restio al contatto fisico o a lasciare avvicinare di nuovo qualcuno a lui. Stiles notava sempre le piccole cose che celavano grandi significati.

Dopo un attimo di sorpresa, Derek si lasciò andare e ricambiò l’abbraccio, premendo il viso contro il collo di Stiles e respirando a fondo il suo odore, affondando in un’abitudine che tutto il suo branco aveva avuto e che gli mancava da morire: erano anni che non annusava qualcuno durante un abbraccio, traendo conforto e rassicurazione dal suo odore familiare, e il senso di nostalgia, ma anche una strana e soffocante sensazione di appagamento inaspettato, gli mozzarono il fiato in gola e gli resero gli occhi lucidi.

Stiles profumava di Malia, dei folletti dei fiori, dei folletti lucciola e delle ninfette, di mela, erba, terra bagnata e Brughiera. Profumava anche di Derek stesso, ed era una cosa così bella da fare male.

Soprattutto, però, profumava di casa. Per la prima volta dopo tanto tempo, Derek sentiva profumo di casa in un posto desolato in cui la casa l’aveva persa, ed era doloroso e bellissimo.

Stiles si separò dal suo abbraccio emettendo un mormorio scontento; lo guardò perplesso. «Stai bene?»

Derek, invece di sospirare e scompigliargli i capelli con una carezza affettuosa – come faceva di solito – accennò un sorriso e gli posò le mani sul volto – sentì la pelle riscaldarsi appena sotto i suoi palmi, e fu dolce, dolce, dolcissimo.

«Sì» esalò con forza, anche se, guardando i suoi occhi che lo fissavano con così tanta adorazione non meritata, tutto quello che in realtà pensò fu una cosa sola.

"Posso addormentarmi anch’io con te in eterno?"

 

 

Qualche mese dopo, Stiles corse verso il centro della radura con un gran sorriso steso sul volto. «Ho compiuto quindici anni!» annunciò ai folletti, che gli volarono intorno lanciandogli addosso petali e polverina colorata – e nel caso di Isaac anche qualche piccola ghianda per procurargli un bernoccolo.

«Lo so» disse Derek con un sorriso malinconico – mancava un anno all’attuazione del maleficio – accarezzando il dorso di un bel cavallo dal manto bruno che aveva appena sellato. «Auguri».

Stiles guardò il cavallo, sorpreso e pieno di aspettativa e speranza. «È il mio regalo?»

Il cavallo sbuffò agitando la testa, Derek fissò Stiles inarcando un sopracciglio. «È Malia» l’informò.

«Oh, scusa!» mormorò il ragazzino, dandole subito delle pacche affettuose sul muso.

«Comunque» sospirò Derek, «diciamo che in parte hai indovinato: non dicevi di voler diventare più virtuoso e più simile a un principe o a un cavaliere? Ti insegnerò a cavalcare». C’erano altri cavalli nella Brughiera, che di certo avrebbero assecondato Derek in quella piccola impresa, ma senza dubbio Malia sarebbe stata molto più paziente di tutti loro a subire calci inaspettati e goffaggine varia da parte del ragazzino.

«Davvero?!» si meravigliò Stiles.

Derek assentì. «Questo è il mio regalo per te». Per quanto gli zii gli stessero dando una buona istruzione facendolo leggere e scrivere molto, impartendogli anche qualche piccola lezione di intaglio del legno, di cucito e cucina – con risultati più o meno disastrosi, ma per fortuna la casetta era ancora in piedi – Derek dubitava che avrebbero messo alla prova l’unico vecchio cavallo che possedevano per insegnare a Stiles a cavalcare.

Stiles strinse le briglie di Malia e guardò sia lei che Derek con un sorriso accecante, era entusiasta. «Grazie! Quando iniziamo? Ora? Come salgo? Come faccio a capire se sto salendo bene? Non è che adesso faccio una brutta figura e mi accorgo di essere salito con la testa rivolta verso la coda solo all’ultimo?»

Derek sospirò roteando gli occhi. «Piano, Stiles».

«Adesso salgo» gli ribatté, smettendo di prestargli attenzione e mordendosi il labbro in un