un piede all'altro. Nervosa.

“Sbrigatevi, allora.” Deglutisce. 

“D'accordo.” Robb sembra condiscendente. Potrebbe essere altrimenti, in queste condizioni? Se lo sapesse Ned, non sarebbe per niente contento. 

Probabilmente li porterebbe lui stesso alla centrale di polizia se sorprendesse uno di loro con qualche grammo d'erba in tasca.


E allora sarebbero cazzi.


Mentre Robb parlava, lo sguardo di Theon si è soffermato sulle sue labbra. Sono carnose e ben disegnate, della stessa identica forma di quelle di sua madre – la maggior parte dei figli di Eddard è più impronta Tully che Stark, almeno fisicamente.

Theon pensa che la bocca di Robb sia fatta per essere baciata, ma anche questa è una cosa che non ammetterebbe mai, se non fosse sotto l'influsso dell'erba.

 

 

Ned voleva ricordare loro di essere pronti con una certa puntualità, quella sera, e di comportarsi bene al party dell'azienda, nonostante lui stesso non abbia visibilmente voglia di andarci.

Theon non ha avuto difficoltà a cogliere a chi fosse indirizzato l'ultimo ammonimento. Da quando si è portato a letto la figlia di un magnate della Dorne Partners, il patrigno cerca più o meno di tenerlo sott'occhio. 

Di solito non ci riesce granché, ma Theon nel profondo ha paura di deluderlo. 

Non sarà mai uno Stark, questo lo sa. Ma la disapprovazione di Eddard renderebbe tutto ancora più difficile.

 

 

 

 

Al party, come previsto, finisce per annoiarsi. Ha buttato giù troppi Martini dry perché ci sia spazio per un ennesimo e il pacchetto di sigarette nel taschino della sua giacca a quest'ora dev'essere vuoto.

Probabilmente è ubriaco. 

Ha iniziato a bere quando ha visto Robb ballare con Marissa Frey, una delle innumerevoli nipoti del vecchio Walder, che probabilmente non erediterà uno straccio del patrimonio di famiglia. È quest'ultimo dettaglio a infastidirlo: fosse ricca come una Lannister o una Tyrell, o perlomeno una primogenita della sua famiglia, potrebbe schedare la cosa come un'unione di interesse e farla finita.

Se è povera, allora a Robb interessa davvero e dietro non c'è nessuna macchinazione altrui, anche se potrebbero sempre essere stati gli stessi Frey a metterci lo zampino.

Sorride distratto, sguaiato, lieto di avere una scusa per pensare male di Marissa. 

Almeno finché non vede Robb rivolgerle un sorriso nascosto, uno di quelli che di solito riserva a lui o al massimo a Jon, il fratellastro.

Non ha più posto per un altro Martini, ma può sempre cercarsi una sigaretta.

 

 

Trova chi gliela offra sul balcone della villa in cui si svolge la festa. 

È una donna alta e sensuale, con curve disegnate che premono meravigliosamente sulla stoffa del vestito. Indossa uno Chanel color porpora e porta gioielli d'oro ai polsi e alle orecchie.

Anche i suoi capelli sembrano fatti d'oro e sono acconciati in onde ordinate, raccolte dietro la testa. Sembra arrabbiata e quasi guardinga, mentre porta la sigaretta alla bocca e soffia via il fumo fra le labbra, sospettosa pure in quel luogo dove non la può vedere nessuno.

Nessuno tranne Theon.

Lui sa chi è. Si chiama Cersei ed è la moglie del socio di Ned, Robert. Suo padre è Tywin Lannister, presidente del Lannisport Group.

Ne girano di pettegolezzi, su Cersei Lannister. Sembra che abbia svariati amanti – fra cui persino Jaime, il suo stesso gemello, che si vocifera sia stato spedito dal padre a gestire alcune imprese di famiglia in Stati Uniti proprio per questo motivo. Dicono anche che in gioventù abbia attentato alla vita di Tyrion, il suo deforme fratello minore; il Folletto – così è chiamato – non sembra averne recato danno, però, visto che adesso è in uno degli interni a scolarsi un cocktail dopo l'altro e sollazzarsi con belle donne. Di sicuro sembra star meglio lui di Cersei, in questo momento

A Theon non importa un accidente dei pettegolezzi. Non adesso che è ubriaco e disperatamente in cerca di una sigaretta.

Quella donna sembra infelice e anche lui lo è – Robb, maledetto Robb.

“Hai una sigaretta?” Gli viene automatico darle del tu, nonostante Cersei Lannister abbia una ventina d'anni più di lui e modi decisamente altezzosi.

Lei gli scocca uno sguardo cupo, brumoso. Forse l'ha riconosciuto come il protetto degli Stark, chissà. 

I suoi occhi non cambiano espressione mentre gli porge un pacchetto semivuoto. Chissà perché, Theon ha l'impressione che se le sia fumate tutte nell'arco della serata.

Mentre si accende una sigaretta e tira qualche boccata,  si prende tutto il tempo per osservare la donna con calma. Lei non sembra infastidita. A dire il vero, sembra che per lei non cambi nulla che lui sia lì o meno, come se la presenza di Theon non sia degna della sua considerazione.

Theon lascia scorrere lo sguardo sul suo corpo, messo in evidenza dal vestito aderente. Sul suo volto maturo, dalle labbra piene e rosse, con le palpebre pesanti e uno sguardo vagamente languido – o forse solo annebbiato dall'alcool, come il suo.

“Ti è successo qualcosa?” Le parla prima ancora di riuscire a rendersene conto.

Lei inarca le sopracciglia in una smorfia di assoluto disprezzo. Cersei Lannister dev'essere una di quelle donne che possono farti sentire