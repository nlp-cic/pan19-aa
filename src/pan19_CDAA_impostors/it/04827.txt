del proprio trionfo contro avversari che avevano appena perso il loro più forte campione.

Gli Avengers sarebbero potuti essere utili contro Thanos. Se non i due agenti e Rogers, almeno Thor e la bestia avrebbero rappresentato dei vantaggi indiscutibili. Ma tutto cessava di significato dinanzi al Distruttore dei Mondi. Al suo incedere non sarebbe sopravvissuto nulla e nessuno, e allora non c'erano motivazioni per cui non si potesse divertire.

Si asciugò il sangue che gli aveva invaso metà del proprio campo visivo, osservando ghignante i suoi avversari.

Lui era stato la causa di tutto. Li aveva feriti, aveva approfittato delle loro debolezze per prenderli alla sprovvista, avrebbe davvero potuto essere la causa della loro fine.

Come un mostro, si gloriava delle sue vittorie nel dolore e nel sangue di coloro che osavano sfidarlo.

 


E parte di lui era ancora prigioniera di Thanos, parte di lui era nella sala delle reliquie, era pervasa nell'orrore di una pelle non sua, era nel vuoto che cadeva senza fine, era con le mani strette attorno al collo di Stark, era in piedi a fissare il suo corpo squassato dall'agonia.



Era al sicuro nel suo rifugio, a guardare il suo stesso riflesso rispecchiato in occhi troppo acuti.


“Ma tu non vuoi essere un mostro”.

 

Ma lo era, lo era davvero, e ciò che lo circondava era solo la prova più immediata.

Thor era accasciato su se stesso, mentre si schermava con un braccio lo squarcio sul ventre che grondava sangue; la donna era di nuovo in piedi, con il braccio e la spalla bendati rozzamente e il braccio sano stretto a una delle sue inutili armi, pallida ma decisa. Barton era su qualche albero a scoccare una freccia dopo l'altra, tutte precise al millimetro e tutte inutili contro le sue protezioni.

“Clint, vai ad aiutare Thor, Natasha, di copertura. A tenere a bada Loki ci penso io”, disse una voce chiara e carica d'autorità.

Il capitano lo stava sfidando, scudo di nuovo in mano e ancora illeso.

Lasciò la bestia a lottare contro un paio dei propri riflessi, per poi teletrasportarsi davanti a Rogers. Il mortale era stato furbo a mantenersi le spalle coperte da uno degli alberi più grandi del parco, ma non aveva speranze contro di lui. Deviò lontano il suo scudo, prima di schivare un paio di pugni e colpirlo al plesso solare con un calcio.

L'attimo successo, senza dargli il tempo di riprendere fiato, lo inchiodò all'albero trafiggendogli il ventre con lo scettro.

Perfino attraverso la maschera lo vide impallidire, gli occhi che si dilatavano per il dolore e lo stupore di ritrovarsi sconfitto con tale facilità.

Avrebbe riso, se solo non fosse stato preda di una rabbia che gli occludeva la gola.

“Questa volta non sto giocando con voi mortali”, sibilò, rigirando lo scettro nelle sue carni.

Il capitano urlò, le mani che scivolavano sull'asta già viscida del suo sangue nel vano tentativo di togliersela di dosso. Sarebbe rimasto ad assaporare la sua morte, perché c'era un limite anche a ciò che un mortale potenziato come Rogers potesse sopportare, quando un sibilo percepito forse più dal suo istinto che dal suo udito lo fece voltare.

“Hulk vuole Tony!”.

Fece appena in tempo a sollevare una mano per schermarsi con un incantesimo difensivo, prima che il pugno della bestia impattasse a pochi centimetri dalla sua faccia. La barriera resse a stento, tremolando dinanzi alla forza spaventosa di quell'essere mentre lui ansimava per lo sforzo di mantenere la concentrazione.

“Lui non vuole tornare da voi”.

“Hulk salva Tony e Steve!”.

Alla bestia fu sufficiente un secondo pugno per spezzare le sue difese e scagliarlo lontano per il semplice contraccolpo. Prima che un terzo attacco giungesse a ferirlo o peggio, si immerse nella magia che scorreva nello scettro – la sua magia, quella che gli apparteneva dalla nascita e quella della scheggia del Tesseract che aveva reso sua un frammento alla volta – per riversarne un'ondata furiosa contro la bestia, in un'esplosione di energia verde che la ricacciò lontano.

Si rialzò a fatica, senza smettere di bersagliare il suo avversario con pura magia.

La belva si contorceva, ruggendo la sua rabbia e il suo dolore senza riuscire a contrastare il potere che la stava inchiodando al suolo, il suo corpo tremava, la sua pelle si apriva in squarci profondi, ma anche con la sua capacità di rigenerazione non era in grado di rialzarsi per lottare ancora.

Poter ridurre all'impotenza un avversario tanto spaventoso era esaltante, e lui continuò a infierire fino a quando l'utilizzo continuo della propria magia lo lasciò con le gambe deboli e il respiro ricacciato in gola. Richiuse le mani a pugno per interrompere il flusso di energia, ansimante, mentre il mostro verde tremava senza muoversi perfino ora che l'assalto contro di lui era cessato.

Chiuse gli occhi un istante per recuperare le forze sufficienti a reggersi, poi fece dardeggiare lo sguardo verso gli Avengers ancora coscienti.

“Sarebbe il momento giusto per inginocchiarvi e implorare il mio perdono, mortali”, commentò, alternando lo sguardo tra Romanoff, china sul corpo esanime di Rogers, e Barton, sull'albero più vicino.

“Tu, maledetto mostro...” ringhiò l'arciere, prima che uno strale di magia lo colpisse al