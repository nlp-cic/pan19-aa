abbia ripulito la stanza. Gli ricordano quegli uccelli  attratti dagli oggetti luccicanti, ed è questo il motivo per cui dà loro  quello che desiderano e restituisce ciò che riceve: un sogno fatto di  nebbia, che comincia nel momento in cui apre la porta e si dissolve  qualche ora dopo, quando abbandona la stanza. Credono reale quel che  invece è un riflesso dell’aria e della luce, un miraggio abbagliante che  s'illumina solo in precise condizioni.

Da quando sono arrivati  a Tokyo c’è stata qualche donna nel letto di Ren e diverse in quello di  Naoki, mentre quelle che sono passate dal suo ha smesso di contarle,  anche se ricorda perfettamente la prima volta, dopo il concerto del  debutto. Erano andati a una festa e si erano ubriacati, senza ritegno, e  nel locale il suo agente gli aveva presentato una ragazza molto bella e  molto svestita, con gli occhi bistrati e lunghissimi capelli corvini,  che si era avvicinata e camminava come una gatta che fa le fusa. Neanche  dieci minuti dopo erano avviluppati su uno sgabello e se l’era portata  in albergo, una notte fantastica dalla quale si era risvegliato  completamente stordito.

C’erano stati commenti  aspri da parte di Reira, che trovava inopportuno questo tipo di  comportamento, ma lui si era stretto nelle spalle e aveva ammiccato in  direzione di Naoki, che guardava il soffitto ostentando una colpevole  indifferenza. Per calmare le acque era stato necessario l’intervento del  loro agente, che aveva spiegato la situazione da un punto di vista  ineccepibile per franchezza e linearità: siete una band nuova, e un po’ di gossip non può che farvi bene. Solo  Ren se n’era rimasto zitto, fumando una sigaretta dietro l’altra e  nascondendo lo sguardo in una tazza di caffè nero. Triste ma vero, le  regole erano quelle ed era inutile, per non dire dannoso, credere di  esserne al di sopra.

D’altra parte, Takumi  aveva fatto molto presto ad adattarsi: dopo c’era stata una fan che  l’aspettava in camerino, minuta e graziosa, e poi quella tipa che faceva  gli occhi dolci a Ren ma si era accontentata del bassista, in fondo  bastava che fosse uno dei Trapnest… Un paio di volte era finito sulla  copertina di un magazine per adolescenti, che gli attribuiva un flirt  con un’idol in ascesa, e in un’intervista aveva dichiarato di  essere un ragazzo normale, sensibile, in attesa della donna giusta.  Aveva riso per ore, rileggendola, pensando alla cartella stampa che gli  avevano consegnato poco prima e a quella sfilza di domande e risposte  studiate a tavolino. Ma importava davvero a qualcuno chi era Takumi? A  chi poteva interessare il vero e il falso delle sue parole?

E’ in questo modo che  mese dopo mese la giostra su cui è salito ha cominciato a dargli la  nausea, gira un po’ troppo veloce e non lascia il tempo per respirare,  tanto meno quello per riflettere, ma ha pagato il biglietto ed è deciso a  godersi il viaggio fino in fondo, a costo di scendere vomitando.

Non sa neanche perché  ha scelto proprio lei, oggi. Nella tasca della giacca c’è un biglietto  con quattro numeri di telefono, eppure ha preferito sostenere lo sguardo  ironico di Ren e chiedere il cellulare di questa ragazzina che adesso  lo guarda avvicinarsi e si fa sempre più piccola nel letto queen-size e  lenzuola di seta.

Se glielo chiedesse, la  lascerebbe andar via senza fare niente. Forse perché ha visto la casa  in cui abita e con lei ha condiviso il cibo, banali pomodori rossi e  sugosi, oppure perché gli piace il soprannome che le hanno affibbiato i  suoi amici, Hachi, che è tenero e buffo e le sta a pennello. Ma forse,  nel profondo, vuole semplicemente credere che tutto questo significhi conoscersi e renda la cosa più naturale, sincera perfino.

Dagli occhi spalancati  che lo osservano slacciarsi l’accappatoio trapela invece il contrario,  stanno dicendo che una parte di lei vorrebbe reagire, scappare, ma  un’altra, la più piccola e ingenua, è invece una falena in picchiata  verso la luce. Si chiama desiderio, è facile da capire, ma mai come  questa volta Takumi è consapevole che c’è dell’altro: si chiama speranza,  è quasi incomprensibile e fa paura. Perché è una fiducia mal riposta,  non sono una coppia d’innamorati alla prima esperienza ma due  sconosciuti le cui strade si sono incrociate per caso prima e per  calcolo poi, e questa sarà una notte fredda come le altre, un po’ meno  squallida ma pur sempre falsa.

Nonostante i corpi si  fondano con un certo trasporto, la bocca è insensibile e non percepisce  alcun sapore in quello che assaggia, perciò fa l’amore con lei in  fretta, l’ultima formalità da sbrigare e poi che tutto finisca. Adesso  si limita a soddisfare un bisogno e questo non è più "Pretty woman" ma  la sua ridicola caricatura, un copione senza lieto fine. Polvere dorata,  dispersa in un soffio.

Dopo si lava con cura e  pettina davanti allo specchio i capelli che sono il suo punto di forza e  che più di una volta ha chiesto di poter tagliare o almeno accorciare,  poi torna a indossare lo stesso completo, che puzza di sudore e del fumo  di troppe sigarette. Più