fino a quella sera mentre sta cercando di cucinare qualcosa anche se non sa esattamente chi ci sia nella torre. Blìnne è accovacciata ai suoi piedi e Steve si rende conto che qualcuno li sta guardando quando lei alza la testa, fissando la porta della cucina.

Stark è fermo sullo stipite della porta mentre Gypsy si sta facendo strada verso di loro. Steve abbassa lo sguardo osservando i due daemon che si salutano, molto più affettuosamente di quanto si sarebbe immaginato.

Gypsy si struscia leggermente contro il muso di Blìnne e da parte sua la lupa la spinge giocosamente con il muso, avvantaggiata dalla sua stazza.

Lui e Stark non sono amici, non ha la minima idea di cosa siano, ma da come si comportano i loro daemon molti penserebbero che almeno siano arrivati a quel punto della loro conoscenza dove possono chiamarsi per nome e non sentirsi incredibilmente strani l'uno in presenza dell'altro.

«Sei davvero qui» dice alla fine Stark e Steve annuisce, incerto se debba scusarsi o meno.

«È passata una settimana» dice invece, perché gli pare stupido scusarsi dopo essere stato quasi minacciato. Non sa perché Stark lo guardi così, ma cerca di non stare troppo sulla difensiva.

«Lo so,» commenta l'altro, avvicinandosi finalmente «ma ero quasi certo che sarei dovuto venire a ripescarti in uno dei peggiori bar di Caracas»

Steve aggrotta le sopracciglia e Stark agita una mano come per dire che non ha molta importanza (probabilmente è un altro riferimento a qualcosa che Steve non può conoscere) e poi si ferma accanto a lui, guardando quello che sta cucinando.

«Una frittata con patate?» chiede e Steve alza le spalle abbassando lo sguardo sulle uova. Non è mai stato un grande cuoco, non ha mai avuto a sua disposizione ingredienti buoni o una cucina degna di questo nome, ma la frittata non è una cosa così difficile da fare e voleva solo essere gentile.

«Temo di non sapere fare molto di più» ammette, e Stark scuote la testa ridacchiando leggermente.

«Lungi da me criticare, io non so fare nemmeno quello» spiega candidamente e Steve lo guarda per qualche secondo prima di annuire e riprendere a rompere le uova.

«Grazie» dice, dopo qualche secondo «per la camera, e per avermi invitato qui. Sei stato molto gentile»

Stark non risponde e si limita ad osservarlo per così tanto tempo che Steve comincia a temere di avere detto qualcosa di sbagliato.

«Natasha e Barton passano tutto il loro tempo a fare gli inquietanti gemelli del destino» comincia improvvisamente l'altro, «Bruce sta quasi tutto il suo tempo chiuso in laboratorio, che sarebbe grandioso se mi lasciasse lavorare con lui, ma apparentemente è spaventato di farmi male o non so. Thor è ad Asgard e quando non lo è va a trovare la sua bella scienziata e non passa di qui» poi lo indica «e tu hai inscenato una sparizione meglio di Houdini.»

Steve non si sente in colpa per quello, non può davvero, gli è servito allontanarsi, ad essere sinceri gli servirebbe ancora ora, ma ha come l'impressione che cercando di rimettere in piedi se stessi abbiano tralasciato qualcosa.

E che Stark sia rimasto l'unico a cercare di mettere insieme i pezzi.

«Sono qui ora» dice alla fine, perché non sa cos'altro dovrebbe dire.

«Già, stai anche cucinando» risponde Stark e Steve... Steve scoppia a ridere, anche se non ha la minima idea del perché.

Stark lo guarda come se fosse pazzo e non ha bisogno di guardare in basso per sapere che Blìnne sta scodinzolando, una cosa che la fa assomigliare più ad un cane che ad un lupo. Stark non dice nulla e quando Steve può respirare di nuovo lo guarda e poi gli passa una patata «Tagliala»

Stark guarda prima la patata e poi lui come se ci fosse qualcosa di profondamente sbagliato nel mondo.

Alla fine la prende, lamentandosi profusamente (qualcosa come altro che Capitan America protettore della libertà, sei uno schiavista! Un maledetto schiavista!) e quando finisce di tagliarla gliela ripassa con una smorfia di superiorità e Steve lo guarda divertito.

«Grazie, Tony, ti chiamerò quando sarà pronta» gli dice e l'altro lo guarda per qualche secondo, stralunato, prima di annuire.

«Okay, sì, grazie Cap. Steve. Ecco» mormora prima di dirigersi verso la porta. È solo quando arriva a metà del soggiorno che si ferma e si rende conto che Gypsy, che è accovacciata sopra la schiena di Blìnne, non si è minimamente mossa e torna indietro guardandola male.

Alla fine Tony si arrende e si mette seduto al tavolo della cucina, con il broncio.

Steve fa finta di non avere fatto caso a come Tony avrebbe dovuto avvertire la mancanza di Gypsy molto prima di quanto ha fatto e continua a cucinare.

La frittata viene orrenda.

 

«Mi ha detto che non riescono a dormire» gli rivela Blìnne una volta finita la serata. Steve la sta spazzolando piano, perso nei suoi pensieri.

«Credo che siano venuti a prenderci perché non sanno cosa fare» mormora di rimando, sentendola annuire.

La guarda per qualche secondo, il suo pelo grigiastro che scivola veloce sotto le sue dita e cerca di non pensare a quei giorni in Germania dove il fango le aveva