C’erano già tutti i presupposti perché la storia finisse. Stavamo cercando di tenere in vita qualcosa che non c’era più da tempo. Lui è un pianista, è sempre in viaggio. È partito in tournee proprio oggi. Sapevo che era finita ma… non so. Ho fatto un ultimo tentativo. Comunque non ero convinto nemmeno io, quindi non sono stupito di come siano finite le cose.»

Lo guardo e sono felice. Questo fa di me una brutta persona? Del resto se non soffre lui – e dalla sua espressione non mi pare particolarmente sofferente, magari un po’ triste e amareggiato, ma non sofferente – perché dovrei farlo io?

E poi penso che il suo ex è un pianista e io sono solo un fiorista. Mi sento un po’ inadeguato a dire il vero. E così libero il pensiero…

«Allora potevi davvero regalargli i crisantemi.»

Ecco fatto. Battuta acida quanto basta. Non devo per forza mostrarmi carino verso il musicista, no?

Eppure, contro ogni pronostico, Nicholas ride. E se è bello quando è serio, quando ride dovrebbe andare in giro accompagnato da un bugiardino come quello dei medicinali: l’esposizione alla risata di Nicholas potrebbe innescare una reazione con decorso fatale.

Resto a guardarlo e devo avere un’espressione strana – so di averla – perché lui lascia scemare la risata e le sue guance si colorano un po’ e per carità, qualcuno lo faccia smettere di essere così… così!

Prendo un sorso di birra per spegnere i bollenti spiriti quando una manata cala in mezzo alle mie scapole, facendomi sputacchiare. Che contegno. Che grazia.

«Sage, quindi? Ci molli così, ti siedi qui, e non ci presenti il tuo amico?»

 Max il bastardo.

«Max, non credi che se avessi voluto esporre Nicholas al pericolo l’avrei piuttosto portato a fare una passeggiata in autostrada?»

Il mio amico mi ignora. Ero serio. Non farei avvicinare un essere vivente ai miei amici senza prima averlo preparato a dovere, o magari anche vaccinato. «Nicholas, eh? Ora che lo guardo bene assomiglia tanto a quel ragazzo di c…» Ora Max il bastardo è diventato Max l’eunuco. L’ho colpito bene. Un colpo rapido con il gomito nelle palle.

Nicholas sgrana gli occhi e si porta una mano alla bocca, trasformando poi la sua espressione da sorpresa a pietosa.

«Che male…» mormora guardando Max che ha un colorito malsano e sta bestemmiando mentre torna a sedersi.

«Ma no, è tutta scena. Le palle lui non le ha. E per invidia rompe quelle degli altri.»

Di nuovo Nicholas ride e io non so cosa mi prende ma mi alzo in piedi e lo guardo.

«Ti va di uscire a fare due passi?»

Mi guarda e fa un mezzo sorriso storto, con quelle labbra che mi stanno facendo perdere anni di vita a ogni movimento.

«Spero non in autostrada.»

La risata che mi esce lo coglie di sorpresa. Lo noto da come mi guarda. E mi guarda in un modo che mi fa venire un po’ le ginocchia molli. È come se mi vedesse davvero per la prima volta. Lascio scemare la risata e frugo nelle tasche distogliendo gli occhi dai suoi perché il peso del suo sguardo mi fa battere il cuore troppo rapidamente. Faccio un cenno ai miei amici ed esco con lui al seguito.

 

Camminiamo a lungo, l’uno vicino all’altro, percorrendo la piazza avanti e indietro come se stessimo facendo le vasche in piscina. È di parecchio più basso di me e la cosa mi fa tenerezza. Ogni tanto, quando dico qualche cosa che lo fa ridere, mi dà delle spallate che però mi arrivano al petto. Stranamente la mia bocca non si attiva a sproposito e non gli vomito addosso niente di troppo imbarazzante. Lui mi parla di sé, di quello che fa – scrittore, tanto per mantenere vivo il mio senso di inadeguatezza – di come si trova in Italia e del fatto stia pensando di rimanere nonostante la rottura con il suo compagno. Si erano trasferiti qui solo per via del lavoro di lui, ma ormai Roma gli piace. E io che posso dire? No, torna in America? Mai.

Ci fermiamo vicino alla grande fontana e ci sediamo sulla recinzione metallica, uno vicino all’altro, con lo sguardo fisso sull’acqua. Le luci che illuminano il fondale si riflettono nei suoi occhi chiari e mi sembra quasi di nuotarci dentro.

Questo piccolo uomo mi piace davvero tanto. Forse troppo. Forse offrirmi a lui come rimpiazzo non è proprio una mossa saggia, però mi rendo conto che in questo momento prenderei da lui ogni cosa dovesse decidere di darmi. E mi accontenterei anche di essere solo un modo per superare la sua rottura con il pianista. Non mi interessa se pensate che possa essere sbagliato o che magari rischi di restarci male quando poi troverà l’uomo dei suoi sogni, magari un violinista famoso in tutto il mondo. Se in questo momento gli va bene anche la compagnia di un fiorista che lo fa sorridere, un fiorista che in questo momento lo sta guardando come se fosse il centro del suo mondo, beh… va bene anche a me.

«Perché sei qui con me?»

Mi volto e lo guardo stupito.