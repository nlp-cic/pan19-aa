e uscire, mentre il resto della famiglia si era appena alzato.

h 6.30

Robert si svegliò con un fastidioso mal di testa in un letto che non era suo.
Gli occorse qualche secondo per ricordare gli avvenimenti della sera precedente.
In quel momento la proprietaria del letto gli passò davanti in vestaglia.
"Buongiorno," gli disse. "Sto facendo del caffè, ne vuoi un po'?".
"Ehm, grazie... sarebbe davvero gentile...", rispose, ancora leggermente disorientato. Doveva ammettere che, anche da sobrio, la ragazza era davvero carina. Anche se non riusciva a ricordare il suo nome. Sharon? Sarah? Doveva essere qualcosa con la s...

h 6.45

Prima della sveglia, squillò il telefono.
Karen quasi lo lasciò cadere mentre lo afferrava.
Strizzò gli occhi per mettere a fuoco lo schermo e vide due cose che avrebbe preferito non vedere: l'ora e il mittente della chiamata.
"Mamma?", rispose, con voce assonnata.
"Ciao, tesoro, non ti ho svegliata vero?".
"Ehm, no...", mentì.
"Ho paura di doverti dare un brutta notizia, tesoro," disse sua madre, la voce di chi è sull'orlo delle lacrime.
"È successo qualcosa di grave?", chiese, in tono preoccupato, improvvisamente più sveglia. "Stai bene? Theo sta bene?".
"No, tesoro, stiamo tutti bene... fisicamente... è solo che... tra me e Andrew è finita... stanotte se n'è andato di casa...".
Karen sperò che sua madre non avesse udito la piena portata del suo respiro di sollievo. Che sua madre e il suo patrigno si lasciassero era un sogno infantile che si avverava con almeno vent'anni di ritardo.
"Oh...", disse, fingendosi addolorata, "mi dispiace. Che cosa è successo?".
"Lui... lui mi ha tradita...", singhiozzò la madre. "Lo sospettavo da tempo, ma... ieri notte ho visto... uno dei messaggi di quella... quella sgualdrina di Jane...".
"Ehm, chi è Jane?".
"La sua segretaria!", quasi strillò la donna, facendo sobbalzare Karen. "Lo sapevo, lo sapevo che non avrebbe mai dovuto assumerla! Si vedeva che era a caccia!".
Karen avrebbe voluto ricordarle che la prima segretaria di Andrew era stata proprio lei e che in quel frangente avevano avuto una relazione clandestina per poi divorziare dai rispettivi coniugi, ma si trattenne e da allora cominciò a comunicare a monosillabi.

h 7.00

Robert si era quasi completamente rivestito e si stava lavando i denti con uno spazzolino prestato dalla ragazza (come accidenti si chiamava? Sally? Serenity?).
"Ehm, a proposito," chiese. "In che parte di Londra siamo, esattamente?".

h 7.15

"Dada!", strillò il piccolo Michael dalle braccia di sua madre.
"Sì," rispose dolcemente Louise Chander al figlioletto, "quello in coma nel letto è papà. E papà," aggiunse a voce più alta, per farsi udire dal marito, "deve alzarsi se vuole riuscire a portarti all'asilo nido e arrivare in orario al lavoro!".
Adit mormorò un'imprecazione nel cuscino.

h 7.30

"Mhmh".
Karen finì di spazzolarsi i denti e si raggiustò l'auricolare.
"Puoi immaginare come mi sono sentita!".
"Certo".
Si tolse il pigiama.
"Insomma, dopo quasi venticinque anni di matrimonio..."
"Sì".
Karen indossò le calze e i pantaloni.
"Tu e Theodore l'avete presa così bene..."
"Hai già parlato con Theo?", chiese, Karen, mentre si abbottonava i pantaloni.
"Sì, lui è stato il primo a saperlo...".
Se lei era stata svegliata di primo mattino, non osava nemmeno immaginare a che ora avesse telefonato al fratello.
"Sono preoccupata per come la prenderà Diana...".
Karen trattenne uno sbuffo infastidito al pensiero della sorellastra.
"Sono certa che se la caverà," disse. Come ce la siamo cavata io e Theo quando tu e papà avete divorziato — pensò.
"Lo spero... Povera cara, è così sensibile...".
"Ahah," mormorò distrattamente Karen, abbottonandosi la camicia.

h 7.45

Malcolm corse verso i binari il più velocemente possibile, appena in tempo per vedere la metro partire.
Si appoggiò pesantemente contro la parete in attesa del treno successivo e sbuffò.
Naturalmente, aveva sfiorato l'infarto per niente.

h 8.00

Lucy aprì lentamente gli occhi. Inizialmente provò solo confusione, che mutò rapidamente in un'ondata di panico quando si accorse di essersi riaddormentata dopo aver spento la sveglia.
"Merda!", esclamò, guardando l'orologio e gettandosi fuori dal letto.

 

h 8.15

"Allora, io vado... Posso prendere la metropolitana qui vicino..." Disse Robert, sulla soglia dell'appartamento. "Grazie per il caffè e per la serata. Ci vediamo, Savannah".
Stava per scendere le scale quando sentì la voce di lei chiamarlo.
"Grazie a te, Roger," disse, "ma io mi chiamo Sabrina".
"E io Robert," ribatté lui.
Entrambi si fissarono e iniziarono a ridere.

h 8.30

Mickie accostò per far scendere Martha vicino alla Torre.
"A stasera," disse.
"A stasera," rispose lei.
Si baciarono per alcuni secondi, prima che Martha uscisse dall'auto.