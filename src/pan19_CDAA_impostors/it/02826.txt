Chissà come doveva apparire Kenjiro riflesso nel suo sguardo - ma forse non era neanche lui, forse era solo un riflesso vuoto, e non era niente per Wakatoshi, neanche per i suoi occhi, neanche per il suo cuore, neanche…

Gli strinse gli avambracci con dita tremanti, e guardò quel volto quasi avidamente; l’aveva amato, e ancora lo amava.
Lo amava.
Le sue mani presto si spostarono sulle spalle di Wakatoshi, e poi sul collo, e sulle guance, e lì si fermarono; accarezzò i suoi zigomi con i polpastrelli, e finalmente lo guardò dritto negli occhi.
In un’altra vita, forse… in un’altra vita...
«Che cosa ci siamo fatti, Wakatoshi?» sussurrò piano, come una preghiera, o forse come un rimpianto; lasciò ricadere le mani di nuovo sugli avambracci del marito, e nascose il volto nel suo petto.
Solo un’ultima volta, si disse; solo quest’ultima volta.

Una mano di Wakatoshi si posò subito sulla sua nuca, e l’altra lo strinse - forse più per abitudine che per vero affetto, sospettava Kenjiro.
Ma com’era nostalgico, quel tocco! Dirgli addio era doloroso, più doloroso di qualsiasi altra cosa.

«So che tu stai cercando di dirmi qualcosa, comunicarmi un malessere, ma io non riesco a capire» rispose Wakatoshi, e anche la sua voce era bassa, e imbevuta di un qualcosa che sembrava quasi tristezza, «Capisco che qualcosa che non va, e voglio sistemarlo. Voglio sistemarlo insieme a te e aiutarti, ma prima devo capire… devi aiutarmi a capire»

Ma Kenjiro non era tanto ingenuo da illudersi: certo, Wakatoshi aveva imparato a mentire proprio bene, doveva riconoscerlo - sembrava quasi sincero, genuinamente triste, genuinamente disposto a sopportare ancora… a sopportare lui.
Non sarebbe stato meglio un taglio netto, una fine pulita? Non sarebbe stato più semplice lasciarlo per Oikawa Tooru, buttarlo via come una bambola ormai venuta a noia?

Si divincolò dall’abbraccio e rientrò dentro casa, e già gli mancava il calore di Wakatoshi.
Non sarebbe stato meglio andarsene e basta? Che senso poteva mai avere rimanere senza esserci? Per quanto ancora avrebbe rimpianto la sua assenza?


«Kenjiro, ti prego»
Suo marito l’aveva seguito, e lo guardava con una dedizione assoluta che aveva sempre riservato solo e soltanto a lui.
Non più solo a lui, ricordò a se stesso. Non più...
«Aiutami a capire, ti prego» continuò Wakatoshi, cercando di nuovo il suo viso, e i suoi occhi, ma Kenjiro già gli dava le spalle.

«È andato via?» disse invece, di nuovo freddo, di nuovo terrorizzato - no, non poteva fare due volte lo stesso errore: non poteva fidarsi di Wakatoshi, non poteva abbassare la guardia nemmeno per un minuto.
Non poteva tornare a essere di plastica, con un cuore vuoto e uno sguardo di vetro.
«Andato… parli di Goshiki?» gli chiese Wakatoshi, quasi incredulo, e Kenjiro davvero non riusciva a comprendere come non se ne fosse accorto, come potesse fidarsi.
No, lui parlava di quella cosa, quell’automa, quell’impostore - e dov’era Goshiki? Dov’era il vero Goshiki?
«No, lui… quello… non ci si può fidare, non capisci? È pericoloso. Non lo conosciamo affatto. Tu credi di conoscerlo ma non è così» rispose, inciampando sulle parole, perso in quella rabbia e in quella paura che gli avevano annebbiato gli occhi e la mente, e che non erano ancora scomparse del tutto.
«Goshiki è andato via non appena sono arrivato io» disse Wakatoshi lentamente, e lo afferrò per un braccio, costringendolo per la prima volta a fermarsi e a guardarlo in faccia.
L’ansia sul suo volto non accennava a diminuire, anzi - sembrava… panico?
«Kenjiro, cosa è successo? Rispondi almeno a questo, per favore, mi sto preoccupando davvero molto»

Kenjiro liberò il braccio con uno strattone - ma com’era possibile che proprio non se ne fosse accorto?
«Quello non è Goshiki. È… qualcuno. Sa dove abitiamo, non gli servivano le indicazioni stradali. È strano. Non lo voglio vicino» disse, e quelle parole sembravano veleno nella sua bocca; non riusciva a fare a meno di addossare almeno parte della colpa a Wakatoshi.

Suo marito fece un passo indietro, e nascose l’orrore dietro un’espressione calma, concentrata, ed era tutto inutile perché Kenjiro sapeva.
Non rispose alle sue parole e ai suoi inciampi; gli chiese di sedersi, e anche la sua voce era calma, e poi poggiò sul tavolo un bicchiere d’acqua e una pillola.
Gli parve strano - aveva già preso la solita medicina a colazione, e in genere prendeva la seconda subito dopo cena.


Disse solo: «L’ho già presa», brusco e irritato dal modo in cui suo marito continuava a ignorare ciò che diceva, salvo poi affermare di non riuscire a capire.
Avrebbe tanto voluto avere la maschera che aveva indossato quasi per sbaglio quando era uscito, ma aveva paura che fosse finita in pezzi insieme a tutto il resto - doveva essere di porcellana, proprio come lui.
«Penso sia meglio