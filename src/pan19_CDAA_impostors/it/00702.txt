arrivare lì gli hanno riempito lo stomaco di acido e ora non riuscirebbe a fare molto. E poi, non conserva più alcuna fretta, ora che è giunto alla meta.

Mika ha farfugliato molto, quando il ventre dell’ospite ha espresso la necessità molesta di ricevere un pasto caldo attraverso un poco controllabile gorgoglio. È stato inaspettato per entrambi, imbarazzante anche, pur se è riuscito a sciogliere la tensione inutile che li divideva – così tanto hanno vissuto assieme, che è incredibile quanto Mika possa risultare scocciato alla sola idea di non poterlo servire adeguatamente perché impreparato, e quindi si comporti anche di conseguenza.

Ma il corvo è riuscito a suggerire qualcosa di molto gradito, nonostante il suo eccedere goffo: nell’attesa, Kuro sarebbe potuto scendere nelle grotte sotterranee per un bagno ristoratore, lungo quanto fosse il suo desiderio, e uscirvi con tutta calma nel momento in cui il cibo fosse stato pronto. Il pensiero di accettare l’offerta non si è neanche posato, nella mente di Kuro, che già era sulle sue labbra.

Guarda il letto con una certa voluttà, galleggiando con lo sguardo sui cuscini soffici e le coperte morbide, sentendo buona parte della stanchezza annidata alla base della testa, tra nuca e collo, che gli rende alterati i sensi. E pensa, in un impeto di vero sentimento eroico, che potrà godere del sonno molto meglio una volta lavato e nutrito, e che nessuno interromperà il suo riposo in quella enorme dimora fintanto che ne avrà così evidente bisogno.

Quindi si disfa anche del mantello, seppur con una certa riluttanza, e aprendo uno dei cassetti della cassapanca ne estrae un telo bianco pulito, e il resto dell’occorrente per potersi poi asciugare dall’acqua calda e benefica delle grotte del castello.

 

Una lunga striscia di fuoco, come sospesa e allungata contro il muro di pietra, illumina la via che dalla bocca storta dell’ingresso poi porta alle fonti calde più interne, in modo da non farlo barcollare nel buio. In ogni angolo appartenente a quel luogo, dal corridoio più dimenticato alla sala grande del ricevimento, ombra e luce giocano una partita ad armi pari, e si spartiscono importanza e dominio.

Ai suoi occhi ormai abituati a quel genere di gusto, l’atmosfera è romantica. Di sicuro, studiata apposta per essere quantomeno riposante e tranquilla, che possa cullare la mente e in ogni altra forma dell’essere in una quiete molle e anche troppo piacevole, forse fin troppo simile al riposo eterno. Il rumore dei flutti in movimento, poi, rende quasi poetico il tutto.

E pur essendo totalmente nudo, col solo peso di un ricordo contro il petto, Kuro non sente neanche un brivido di freddo: il calore che sgorga dalle fonti, così come anche l’acqua, allontana il gelo della tempesta e isola quel posto da ogni traccia di inverno bianco. È piacevole persino la sensazione del bagnato sotto la pianta dei piedi, a ogni passo sulla roccia con cui l’uomo avanza.

Alla fine del corridoio d’ingresso, le grotte si aprono alla vista e mostrano all’ospite le tante vasche che ribollono piano – colonne di essenziale natura marmorea si elevano al soffitto, andando incontro a gocce solidificate che vengono piante dalla volta superiore, alta fino ad affondare nella pura ombra. Kuro appoggia il proprio telo a una di queste rocce sporgenti e quindi procede verso la prima vasca disponibile, senza troppo badare all’intensità e la forza delle bolle o alla profondità dell’acqua.

Il primo piede che si immerge è puro piacere: dalla caviglia, punto nevralgico di sensazioni e calore, lo attraversa fino alla punta dei capelli rossi, e lo fa quasi vibrare. Man mano che il suo corpo si concede ai flutti, maggiore diventa la soddisfazione nei suoi sospiri, fino a quando l’altezza dell’acqua non raggiunge il suo punto più profondo ed è inutile per lui continuare.

Si accovaccia con le gambe, per bagnare anche le braccia e le spalle, in parte la schiena. A pensarci, sono quasi tre mesi che non si lava a dovere, e tutto lo sporco e il sudore, la fatica e anche il tempo, rimangono ancorati caparbiamente alla sua pelle. Ma non ha la forza di strofinarsi, per quanto l’impellenza sia acre.

Nuota appena verso il bordo, senza muoversi in realtà eccessivamente – ha imparato dall’esperienza che agitarsi troppo nell’acqua calda non è qualcosa che porta bene, e non ci tiene affatto a svenire ora che è solo.

Si issa sul bordo con le braccia muscolose, uscendone per metà busto. Girandosi, si immerge ancora col corpo, e appoggia finalmente la nuca su un punto perfetto che lo sostiene abbastanza perché non faccia eccessivo sforzo muscolare nel rimanere a galla.

Non vede il soffitto, anche se il suo viso è rivolto verso l’alto; non desidera in effetti farlo, come neanche desidera vedere tutto ciò che lo circonda. Si concentra sulla percezione delle diverse cose attorno a sé, a cominciare dall’odore di roccia bagnata e dal gas leggero che viene sprigionato dalle bolle dell’acqua calda.

Gocce che cadono sulla pietra, scivolano in rivoli stanchi quanto lui.

Socchiude gli occhi senza accorgersene, cedendo alla pesantezza delle palpebre. Solo per qualche istante, promette, solo per qualche attimo appena.

E qualche attimo