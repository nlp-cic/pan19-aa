tentativo di mantenere viva la conversazione.
”Sono ancora lì…” Nadeshiko non aveva molta voglia di parlare di lavoro, soprattutto quando il lavoro era fondamentalmente ciò che le aveva spinte insieme e poi separate brutalmente.
“Quante top star hai seppellito fino ad ora?”
Nadeshiko scrollò le spalle, arricciandosi una lunga ciocca di capelli tra le dita.
“Te, la Hanazono, che è stata soltanto sei mesi, e poi ora la Asami… la stavano promuovendo da anni, lo sai meglio di me, e dire che è soltanto una ken-9, certe volte nelle scene romantiche sembro sua madre…” si interruppe, chiedendosi come e quando la discussione fosse diventata così cordiale. Probabilmente era l’argomento, sicuramente molto più vicino alla fonte del mal di cuore di Nadeshiko, ma anche molto più interessante per entrambe, essendo stato parte della loro vita per quasi due decenni.
Tako sbuffò leggermente, mangiucchiando una cialda.
“Ora che sono una OG non ho più il diritto a tutti i pettegolezzi succosi, chi ha dormito con chi, chi è raccomandata da chi e chi si tatua in fronte il kiyoku, tadashiku, utsukushiku senza avere niente di puro, onesto e bello… è un po’, non so, è un po’ triste.”
Nadeshiko era indaffarata a lisciare il suo tovagliolino di carta, tutto stazzonato e macchiato di tè. Non aveva granché voglia di risponderle che, se soltanto avesse voluto, avrebbe potuto restare ancora.
Si ritrovò comunque a scrollare le spalle, gettando indietro i capelli con uno scatto della testa.
“Non dovevi necessariamente andartene… non c’erano pressioni su di te da parte della produzione. Un altro anno o due potevi fartelo benissimo.”
Tako sospirò, guardando un punto oltre la testa di Nadeshiko, in alto e in fondo, probabilmente sulla parete. Quando rispose, la sua voce aveva un tono cauto, con una sfumatura di rimpianto.
“Gli anni che ho trascorso al Takarazuka… sono stati tra i più belli della mia vita. Sono stati la mia vita, possiamo dire. Il punto è… Nade, le otokoyaku ci mettono una decina di anni per arrivare al culmine delle proprie capacità… e quando diventi top spesso hai già quasi trent’anni. Non tutti sono come la Todoroki, alcune vogliono… sai… vivere almeno un po’ come donne.”
Nadeshiko registrò solo in parte il fatto che Tako l’avesse chiamata col suo vecchio soprannome, perché era troppo impegnata a districare le implicazioni di quanto l’altra stava dicendo.
“Sì, dai, ho capito…”
“No, non hai capito, e sinceramente non penso che tu possa capirlo. Nade, una otokoyaku è sempre una donna. Arriva il momento in cui pensa ‘dannazione, ho più di trent’anni e non ho un compagno, chissà se avrò mai dei figli’ e ti viene una paura che… non te lo so spiegare bene.”
“Perché non dovrei capire?”
“Sei giovane, la cosa ti interessa relativamente e quindi pensi che sia un evento lontano… e poi, anche quando eravamo insieme… il solo pensiero di un impegno più concreto, non lo so, ti infastidiva. Alla fine ho smesso di parlartene.”
“Potevamo parlarne…”
Tako stirò sulle labbra un sorriso piuttosto mesto.
“Ci avevamo provato, ricordi? Mi avevi riso in faccia e mi avevi detto che non valeva la pena di andare fino in Olanda per una cerimonia che non aveva nessun valore qui da noi. Ci tenevo molto, ma non ti dissi niente. Non potevo costringerti a darmi qualcosa che non potevi darmi…”
Nadeshiko ebbe l’impulso di frugare nella borsetta per cercare le sigarette. In teoria non avrebbe dovuto fumare – a parte per le consuete considerazioni riguardo la salute propria e quella degli altri – per il fatto che la sua voce si sarebbe scurita e arrochita.
“Bene,” disse, quando la ricerca si rivelò futile: le aveva lasciate a casa per impedirsi di fumare fuori, e visto che in casa non fumava per non impregnare l’arredamento dell’odore acre del fumo, doveva considerarsi spacciata. “Bene, allora spero che tu sia felice, perché se non lo sei, cioè, è una bella fregatura per tutti quelli coinvolti. Io, te, tuo marito…”
Tako prese un tovagliolino e si pulì la bocca dalle briciole di cheesecake.
“Nade, non riesco a parlarti se fai la bambina. Io sono sincera… ho avuto quello che desideravo, e purtroppo quello che desideravo tu non potevi darmelo. Questo non vuol dire… “ si interruppe, scuotendo la testa e alzandosi.
“Questa discussione non ha senso, e non vale la pena continuarla, soprattutto qui in pubblico.”
Nadeshiko si alzò subito dopo, cercando un pretesto per non farla andare via.
“Aspetta! Devi andare via? Potrei… posso accompagnarti a casa?”
L’espressione di Tako le fece subito capire che anche lei trovava buffo e ridicolo il suggerimento, perché Nadeshiko non guidava e  non aveva l’auto.
“Semmai ti accompagno io,” rispose infatti, scegliendo con cautela le parole.
Nadeshiko scrollò le spalle, anche se dentro di sé pensava freneticamente a come convincere Tako a salire in casa. Lì, nel suo territorio, si sarebbe sentita più al sicuro. (Ma sapeva  benissimo di ingannare se