, sfinito – e quel tuo stesso gesto ti ricorda Dom, d'ora in poi lo assocerai per sempre a lei e, con lei fiorisce nella tua mente il pensiero di Louis. Ti chiedi cosa stia facendo, se abbia già attaccato il turno alla gelateria, se James sia sulla via del ritorno.

James. Forse la memoria ti fa cilecca ma, adesso come adesso, potresti mettere la mano sul fuoco che nessuno di voi era così fuori controllo a quell'età, eppure eravate ben sette fratelli. Non sai bene cosa stia capitando, se sia il passaggio generazionale o i tempi che cambiano o semplicemente l'aria che respirano a essere folle e contaminata, ma hai l'impressione che i ragazzi di oggi si muovano zigzagando attraverso la vita senza meta e senza regole.

Ti riscuoti, rendendoti conto di aver appena seguito un ragionamento da ottantenne con la dentiera e, ancora una volta, ti senti immensamente vecchio, troppo responsabile e troppo saggio.
D'improvviso ti sale dentro il desiderio di tornare a casa di Bill, lasciare Ginny e i suoi problemi lì, tra il soggiorno e la cucina della Tana, e rientrare a far parte del calore marino di Shell Cottage.
Ti sale dentro il desiderio di tornare da Louis.

E allora lo fai, senza rifletterci un minuto di più, lasciandoti dietro solo la promessa di rifarti vivo una sera di queste.



*

Ceni da solo. Per un attimo si affaccia nella tua mente la considerazione di preparare anche per lui, ma realizzi che probabilmente tornerà così tardi che l'alba sarà già alle porte.

A mezzanotte decidi di andare a dormire, la delusione ormai tramutata in rabbia.
Steso a letto ne cerchi la ragione ma cadi in un dormiveglia agitato prima di riuscire ad agguantarla a piene mani.



*

"Ti amo, cugino", senti dire a James, abbastanza forte affinché Louis gli faccia segno di tacere. L'altro ride, e si stringono per quelli che ti sembrano minuti interi, poi gli deposita un bacio sul collo dal quale il giovane si divincola. "Sei un idiota, Jamie". Ridono entrambi, abbracciandosi nuovamente.

"Ci si vede, bello", dice ad un certo punto il ragazzo più giovane, sciogliendosi dalla stretta.
"Quando vuoi", replica Louis, avvicinandosi all'ingresso e scomparendo dalla tua visuale.

Poco dopo senti la porta richiudersi. Il suono attutito ti riscuote e scopri di aver serrato i pugni con tale forza da aver impresso la forma delle unghie nei palmi. Osservi le mezzelune che costellano la carne e cerchi di domare la rabbia feroce che provi, che vorrebbe costringerti a fare una scenata con una scusa qualsiasi, anche se non ne hai il diritto e, in teoria, nemmeno la ragione.

Ascolti i passi del ragazzo salire su per le scale, avvicinarsi pian piano mentre percorre il corridoio e poi fermarsi all'improvviso, di fronte alla camera che occupi.
Un attimo di indugio - immagini il peso del corpo spostarsi da un piede all'altro, una mano che si allunga verso la maniglia, ma tutto viene spazzato via dalla camminata che riprende e lo conduce fino alla sua stanza.

Non dormi per il resto della notte, e alle sei scendi di sotto, ancora furente con Louis ma, soprattutto, con te stesso.
Incapace di stare fermo afferri la scopa e esci per un volo che dura ore, che parte dal mare e arriva alle radure interne, fino alla fascia boschiva.



*

Armeggi con gli utensili per la colazione e, ancora una volta dopo la sera prima, ti domandi se valga la pena preparare anche per tuo nipote.
Decidi nuovamente di no. Poi, maledicendoti, finisci per fare una porzione doppia: sei tu l'adulto, dovresti comportarti come tale, non hai motivo di essere irritato dal suo rincasare tardi o dal fatto che all'alba delle undici del mattino stia ancora dormendo. O che sia uscito con James e siano così vicini. Hanno la stessa età, James sta passando un brutto momento, è tutto regolare. Sono cugini, per Merlino! E sbatti la padella sul fornello con tanta foga che l'olio schizza ovunque.

"Merda!" esclami, facendo scomparire tutto con un gesto della bacchetta. Una risata alla tue spalle segnala che Louis è sveglio e ha assistito alla messa in scena delle tue doti culinarie – che, ad ogni modo, ci terresti a sottolineare, non hanno mai ucciso nessuno.
"Cattivo umore?" lo chiede innocentemente, tirando su le maniche del pigiama sformato con cui dorme.
"Già, qualcosa del genere", rispondi. "Domani sera saremo a cena da tua nonna, ho detto che ci sarai anche tu. Sai se Dom verrà?"
"Uhm, non credo, è con Tad o qualcosa del genere."

Ti getta uno sguardo vispo, sfacciato, e poi, nel passarti accanto, così vicino da sfiorarti il braccio, gli ricompare sul volto quel suo sorriso furbo che ormai hai deciso di etichettare come fonte di guai.

"Come va l'ustione?" domanda. Lo osservi tirare fuori dalla credenza i piatti e i bicchieri, e la rabbia che sentivi dentro si sgonfia: è un bambino, si merita di vivere questi anni con leggerezza perché, prima che abbia il tempo di rendersene conto, sarà troppo tardi e avrà il peso delle