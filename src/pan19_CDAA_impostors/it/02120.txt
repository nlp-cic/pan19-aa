per un attimo nella certezza che Derek non è poi così lontano. Forse pur sempre irraggiungibile, anche se da qualche parte esiste un piano della realtà in cui potrebbero camminare lungo la stessa strada.
«Buona fortuna, Stiles», gli sussurra Derek, mentre le lacrime disegnano rigagnoli inarrestabili fra un neo e l’altro. «Anche se non ne avrai bisogno», aggiunge dopo un attimo di esitazione. «Sei in gamba e quelli come te non hanno bisogno di fortuna.»
Stiles vorrebbe pestargli il libro più grosso che ha sulla testa. Invece si stringe ancora di più a lui e cerca con tutta la forza che ha di non accorgersi che Derek gli sta accarezzando i capelli.
C’è qualcosa di profondamente incomprensibile in quell’istante, solo che l’odore della pelle di Derek è intossicante e domani a quest’ora Stiles sarà a Cambridge.
Derek Hale lo sta abbracciando e, in mancanza d’altro, Stiles ha intenzione di marchiarsi a fuoco questa sensazione nella testa e portarsela via per tenerla dentro di sé, finché avrà memoria.



Stiles avrebbe fatto a meno volentieri di questa telefonata, ma tutti quanti gli hanno scartavetrato le palle e Scott è stato il colpo di grazia. Se perfino il suo migliore amico, che sta studiando veterinaria a 600 miglia da Beacon Hills, è preoccupato per Derek, forse c’è davvero qualcosa che non va. Peccato che parlare al telefono con una persona con un handicap insormontabile in fatto di competenze sociali sia facile come ragionare con un Kanima o far tacere una Banshee.
Dopo 36 secondi cronometrati di silenzio imbarazzato, Stiles perde la pazienza. «Senti, Lupo Musone, è inutile che fai l’eroe: mezzo branco è preoccupato per te e l’altro mezzo è pronto a saltare su un aereo per venire a prenderti a parolacce, quindi sii uomo… lupo… uomo-lupo e sputa il rospo.» Stiles si fa ridere da solo per lo zoo che emerge dai suoi modi di dire.
Derek ovviamente, essendo l’osso duro che è, non si dà per vinto facilmente. «Cos’è, avete tirato a sorte per chi doveva fare psicoterapia al telefono e ti è andata male?»
Stiles non lo degna neppure di una risposta e aspetta. Si sente un pelo una merda perché, anche se Derek non ne ha idea, il resto del branco è in chat via Skype e tutti attendono notizie da Stiles in religioso silenzio. Se dev’essere un intervento da gruppo di autoaiuto, tanto vale fare le cose per bene. «Derek.»
Contro ogni pronostico, Derek gli risponde. «Non… non è facile con il branco lontano.» Stiles è sicuro di non aver mai sentito la sua voce così spezzata, così fragile. «Mancano poche settimane all’anniversario… all’anniversario dell’incendio. Mi manc… mi mancate.»
Stiles non ha mai odiato la distanza che lo separa da Beacon Hills come in questo momento. Ma perché, perché la volta che Derek decide di aprire uno spiraglio di comunicazione minuscolo, dev’essere proprio quando sono ai due capi opposti della nazione? Stiles prenderebbe volentieri a testate il muro, e invece ringrazia dio per lo schermo touch del suo tablet, perché gli permette di digitare una frase, una sola, sulla chat di gruppo, senza che Derek si accorga di nulla: “Vai, Lydia”.
Un’ora e mezza dopo ognuno di loro è il fiero possessore di un biglietto aereo di ritorno anticipato a Beacon Hills per le feste di Natale. Almeno, da quando Lydia amministra l’eredità di Peter, le spese non sono più un problema per nessuno.
Quattordici ore.
Quattordici ore e saranno tutti quanti al loft di quel cretino che non è capace di chiedere aiuto nemmeno se sta affogando.
Una vocina insistente continua a ripetere nella testa di Stiles che quell’ultima frase di Derek è stata un lapsus. Voleva dire “mi manchi” e si è corretto solo all’ultimo.
Stiles ignora la vocina con tutta la disinvoltura di cui è capace.



Stiles ha sbagliato i conti di un paio d’ore, semplicemente perché non ha calcolato il ritardo dell’aereo di Lydia, bloccato sulla pista di Newark per una nevicata più lunga del previsto. Alla fine, comunque, sono arrivati tutti. Non c’è stato nemmeno bisogno di mettersi d’accordo: un saluto rapido alle rispettive famiglie, deliziate per la sorpresa di riaverli a casa prima del tempo, e poi uno dopo l’altro si sono ritrovati nel parcheggio accanto all’edificio che ospita il loft. Non ci hanno nemmeno provato a sorprenderlo: quando sono arrivati al suo pianerottolo, il portone di metallo era spalancato e Derek era aggrappato alla maniglia con un’espressione così indecifrabile in faccia che Stiles per un attimo si è sentito molto Justin sulla porta di un loft molto diverso.
Ha guardato tutto Queer as Folk e gli è piaciuto. E allora?
Peraltro varrebbe la pena di fare uno studio comparato su Brian Kinney e Derek Hale. Sfighe personali a parte, le rispettive incompetenze emotive presentano somiglianze raccapriccianti.
Per una volta, Isaac è stato determinante. Ha sfidato le vibrazioni da “che cazzo ci fatte qui, levatevi dai coglioni” che Derek emetteva a ondate e gli ha buttato le braccia al collo. Quando Derek si è