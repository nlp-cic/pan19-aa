È la tua prima missione su un pianeta alieno, ufficiale?» domanda il capitano Kirk, i lunghi capelli biondi come la superficie di un fiume irrequieto sulle sue spalle e intorno al suo viso.

Alessandro non riesce a parlare, e annuisce, gli occhi sgranati.

La linea morbida delle labbra del capitano si assottiglia.

«Ricorda l’addestramento,» gli dice, stringendogli una spalla. «E mi dispiace.»

 

CLD-08 richiede tempi di riposo più brevi di quelli di un essere umano per essere perfettamente operativo; il suo capitano sull’Azzurra era solito osservare, divertito, che questa peculiarità fa di lui l’ufficiale perfetto, per quanto vagamente irritante nella sua onnipresenza. CLD-08, decodificata l’esagerazione intenzionale, ricambiava il sorriso con un cenno modesto del capo.

Sulla Juventus, la situazione è la medesima.

Il capitano Del Piero ha insistito per assegnargli un appartamento privato, non molto distante dai suoi quartieri, ma CLD-08, una volta esaurite le necessarie quattro ore e mezza di sonno rigenerativo—imago mortis, bisbiglia il suo archivio interiore—non è riuscito ad individuare una ragione valida per restare rinchiuso ad osservare le pareti.

È per questo, dunque, che si ritrova ad esplorare l’astronave nel bel mezzo del turno gamma, quando la potenza di ogni fonte luminosa accessoria è stata automaticamente ridotta al 20%, per simulare la notte terrestre; CLD-08 si ritrova attratto dal fondo della nave, gli intestini dell’enorme sala motori, e il suo codice di autorizzazione fa sibilare servizievoli tutte le porte sul suo cammino.

CLD-08 appoggia il palmo di una mano su una delle condutture principali d’energia; il metallo è caldo contro la sua pelle, e una vibrazione lieve e costante gli fa tintinnare le ossa del polso.

«È difficile ritenere che tu non sia viva,» mormora CLD-08, affascinato dall’idea, per quanto irrazionale.

Ha l’impressione che la vibrazione sotto le sue dita s’intensifichi, per un istante.

«I miei ingegneri sarebbero d’accordo con te.»

CLD-08 si volta senza fretta—ha accesso al circuito di sicurezza della nave; ha visto Del Piero avvicinarsi molto prima che il capitano parlasse—e gli rivolge un cenno rispettoso col capo, ma non scosta la mano da quello cui ormai gli piace pensare come il polmone dell’astronave. «Capitano.»

«Claudio,» annuisce Del Piero, il suo solito sorriso gentile ben saldo sul viso nonostante gli occhi gonfi, la postura esausta. CLD-08 calcola per lui la necessità di almeno nove ore di sonno profondo. Cerca una ragione per non esternare la propria preoccupazione, e non ne trova nessuna.

«Dovrebbe essere a letto, capitano,» suggerisce, dunque, con tutta la gentilezza di cui è capace.

Del Piero ridacchia, si avvicina. «Anche tu, ufficiale.»

CLD-08 si stringe nelle spalle. «Ho completato il periodo di riposo richiesto dalle mie funzioni vitali. Non si può dire lo stesso di lei, d’altro canto.»

Per un lungo istante—illogico, sbuffa CLD-08, non esistono istanti lunghi né ore lunghe né giorni lunghi; il tempo è una misura oggettiva, eppure ogni altro senso in suo possesso sembra contraddire la giustezza di quella elementare conclusione—Del Piero lo osserva, e pare divertito da qualcosa; infine, si ferma accanto a CLD-08, e sfiora in una carezza lentissima la sommità della conduttura che ha davanti.

CLD-08 è certo, ora, che l’astronave stia vibrando più intensamente; ed è altrettanto consapevole della sorprendente accelerazione del battito del proprio cuore.

«Sono allergico a, beh, alla maggior parte delle cose,» dice Del Piero, con un sorrisetto indecifrabile—divertimento (33,3%); auto-ironia (33,3%); auto-compatimento (22,4%);  irritazione (6%); altri elementi (5%).

CLD-08 annuisce. «Ho letto la sua cartella medica,» ammette, guardandosi i piedi, contrito, ma Del Piero continua a sorridergli, ora in prevalenza con elementi di simpatia—(41,1%)—e approvazione—(32%). CLD-08 si rilassa leggermente.

«Questa nave è la cosa più vicina ad una gatta che io abbia mai avuto,» mormora Del Piero, e non smette di accarezzare il metallo tiepido.

CLD-08 è—incerto; incapace di sbrogliare in autonomia nonché in maniera soddisfacente la situazione presentatagli; impossibilitato a reagire prontamente e con pertinenza, per il troppo elevato numero di variabili; costretto a sospendere l’elaborazione di un giudizio—confuso.

«Capitano?» mormora. «Mi perdoni, ma le dinamiche del, uhm, romanticismo umano mi eludono. Sicuramente è consapevole del fatto che la sua nave è—»

«Solo una nave?» lo interrompe Del Piero, senza fretta né astio, ma col sorriso gentile e paziente di un insegnante. CLD-08 annuisce, ammutolito. «Cavi e bulloni e plastica e vetro, e un’iniezione di energia nucleare: una nave.»

«È un po’ più complesso di così,» CLD-08 non riesce a trattenersi dallo specificare, e arrossisce, quando Del Piero gli rivolge un’occhiatina tagliente, le sopracciglia inarcate. «Ma essenzialmente, sì; ha elencato