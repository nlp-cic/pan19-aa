la presentazione era al Queer, che lo sguardo di David si è attardato spesso su troppa altra gente, o il fare possessivo con cui la sua mano si è posata sulla schiena di Samuel più tardi, mentre lo scortava fuori dal locale. Certe cose, in certi momenti, stanno meglio taciute. “Mi ha stupito vederlo, un po’.”

“Lo so, me l’ha detto.” Megan sorride, come ringiovanendo di colpo, e la guarda da sotto le ciglia con un atteggiamento leggero che improvvisamente la fa somigliare ancora di più a sua figlia. “Mi ha anche detto che hai incontrato qualcuno. È vero?”

E la sua argomentazione perfettamente calibrata per approfondire un po’ più nel dettaglio la situazione sentimentale di sua sorella si sfalda di colpo, perché Helene non aveva neanche preso in considerazione la possibilità di finire interrogata a sua volta. Perché pensava di avere tempo, prima di doverne parlare: tempo di ricordare la luce incerta negli occhi di Magda, di scomporre le micro-espressioni del suo volto in una storia che abbia senso raccontare, che possa trovare questa volta un finale felice. Tempo di rifletterci sopra, e di interrogare se stessa, e di scegliere le parole più adatte per affrontare la questione con altri, infine. La voce più giusta.

La domanda di Megan rende ogni posticipazione impossibile, però. È quasi logico, pensa lei con un senso di ilarità crescente, che la colpa di tutto sia di David.

“Non…” Schiarendosi la voce, tossisce appena, inspira. “Non ho esattamente incontrato qualcuno. Diciamo che ho… rivisto. Una vecchia amica.”

Non è tutta la verità, questo è chiaro: Helene è cresciuta tra avvocati e sebbene abbia fatto il possibile per dedicare la vita alla ricerca della parola più vera – o della menzogna perfetta, che in letteratura il più delle volte significa la stessa cosa – certe lezioni plasmano le tue forme di difesa, addestrano i tuoi tempi di reazione. Prendere tempo è un’arte: lei e Megan lo sanno bene.

“Un’amica?” chiede sua sorella. Lei annuisce, poi scrolla le spalle.

“Magda,” ammette.

Ed è come se pronunciare quel nome qui, ora, di fronte a Megan, rendesse finalmente vero e tangibile l’incontro di ieri. Come se fino a dieci minuti fa non si fosse trattato altro che di un sogno: una fantasia confusa, intrisa di malinconia, come quelle che ti accompagnano a volte al mattino, nel letto, quando i confini tra veglia e sonno si sfumano e ti trovi ad ammettere desideri e paure che sfuggono al tuo controllo.

Magda è sempre stata questo, in fondo: qualcosa che desideri quando sarebbe più saggio distogliere lo sguardo, l’acqua in cui ti tuffi di slancio, prima di aver tempo di preoccuparti dello schianto.

Per anni Helene ha fatto finta che la fine della loro storia non fosse stata altro che una presa di coscienza: notare la vertigine, di colpo, e muovere un passo indietro dall’orlo del precipizio. Ora, dopo averla rivista ieri sera, dopo averla scoperta adulta, cresciuta, così tanto più presente a se stessa di quanto non lo fosse da ragazzina, è difficile negare che a quella conclusione mancava ogni forma di compiutezza.

È come scrivere lasciando una frase sospesa. Iniziare un nuovo paragrafo senza mettere punto finale al precedente; sollevare la penna alla fine di una parola, andare a capo ricominciando e basta.

Lo spazio bianco in cui si perde la frase può essere immenso e straziante, può esprimere più di ogni segno di punteggiatura lo smarrimento e il dolore, ma non sarà mai qualcosa di netto. Sempre coverà fantasmi, li lascerà liberi di abitare tutte ciò che scriverai da quel momento in avanti.

“È cambiata,” dice, e pronunciare quelle parole a voce alta è come fissare lo sguardo in quello spazio bianco, domandarsi – finalmente – se non sia forse il caso di provare a riempirlo.

“Pensi di rivederla?” chiede Megan.

Lei vorrebbe dire No, sa che Sì sarebbe una risposta più sincera. Quando si stringe nelle spalle, è con il sollievo di non essere costretta a mentire. “Non lo so. Può darsi.”

Sua sorella aggrotta le sopracciglia e lei si trova a proseguire, come a sfidarne la disapprovazione.

“In fondo era un’eventualità da mettere in conto, ora che sono tornata a Rosenfield. Esce ancora con le stesse persone di una volta, evitarla sarebbe impossibile.”

“Non pensavo che aveste ancora molte conoscenze in comune.”

“A volte non ne servono molte,” risponde Helene, con un sorriso ironico. “Raven Seymore è più che sufficiente.”

È un colpo basso, ed entrambe lo sanno bene. Saper dividere l’esistenza in scompartimenti stagni è una competenza indispensabile se vuoi evitare che gli incidenti di percorso cancellino dalla tua vita persone che non meriterebbero di venirne allontanate, ed Helene è diventata un’esperta di giocolierismo, negli ultimi anni. Mantenere intatta la barriera che separa la vita di sua sorella da quella di Daniel Seymore non ha richiesto nessuno sforzo particolare: Helene non ha mai detto chiaramente a Megan di essere rimasta sua amica, dopo la loro rottura, così come non ha parlato a lui del matrimonio di lei, quando è andata a trovarlo il giorno dopo aver guardato Megan baciare David