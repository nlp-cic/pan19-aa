impulso, ma non appena se ne accorse scattò su in piedi, evidentemente deciso ad approfittare del caos per dileguarsi. Fui più veloce di lui: prima ancora che cominciasse a correre, lo avevo già bloccato afferrandolo per un braccio.
- Lasciami subito o mi metto ad urlare, – sussurrò, con una nota di panico nella voce ma a sillabe ben scandite.
Mi guardai intorno solamente per constatare la già appurata indifferenza generale dalla gente in relazione ai nostri gesti.
- Veramente questa battuta toccherebbe a me...
Solo allora sembrò rendersi conto dell’effettiva gravità della situazione, perché sbiancò in maniera preoccupante e distolse lo sguardo dal mio, platealmente a disagio.
- I-io… - balbettò, e la mia stretta si fece automaticamente meno pressante attorno al suo arto.
- Andiamo a parlarne da un’altra parte, - dissi, senza pensarci troppo sopra.

Circa un quarto d’ora dopo stavamo bivaccando sui gradini di una chiesa dalle porte ormai chiuse, lontani dalla disordinata marmaglia che transitava per i vicoli e con due tranci di pizza in mano. Stavo analizzando il mio con sospetto, e lui se ne accorse:
- Cos’ha che non va? – mi domandò. - Non ti piace?
- E’ proprio necessario tutto questo? – biascicai.
- Come, scusa?
Guardai prima la pizza e poi lui, alternativamente.
- Non dovremmo essere qui a mangiare questa robaccia, - decretai.
- Se preferisci una cena al ristorante, allora offrila tu: questo è il massimo che posso permettermi, - replicò pacatamente. – E’ già uno schifo che abbia dovuto pagare io…
- Ti ho forse addossato anche la mia parte? – sbottai. – Ci mancava solo che il ladro che ha tentato di borseggiarmi desse a me del tirchio, - conclusi, e finalmente mi decisi a dare un morso all’affare plastificato e gocciolante d’olio che iniziava già a farsi stantio tra le mie mani.
Rimanemmo in silenzio per alcuni minuti, il tempo di terminare il nostro scarno pasto. Colsi l’occasione per osservarlo ancora di sott’occhi: sì, decisamente doveva avere una buona decina d’anni meno di me, e pareva essersi tranquillizzato del tutto dopo che gli avevo assicurato che non lo avrei denunciato. Perché restava ancora con me, allora…?
Decisi di non chiederglielo, così come frenai la curiosità che in un’altra occasione mi avrebbe spinto a fargli le domande più ovvie, per esempio sapere quale fosse il suo nome. Avvertivo un’insolita quanto palpabile aura di familiarità tra noi, del genere che s’instaura frettolosamente tra due estranei che, per puro caso, si ritrovano a condividere una determinata esperienza e tendono a lasciarsi andare proprio sapendo che non avranno più occasione di rivedersi. In fondo coloro che sono alieni ai fatti possono risultare più obbiettivi di chi ne è coinvolto, e proprio per questo stesso motivo si finisce col temerne di meno il giudizio perché non si ha paura di deluderne le aspettative. Non che sentissi un particolare bisogno di confidarmi con qualcuno, in quel periodo nessun peso particolarmente rilevante gravava sulla mia scorrevole esistenza, piuttosto quel clima di confidenza per qualche strana ragione mi rinfrancò nonostante l’assurdità della situazione in generale: mi parve abbastanza, per una nottata che presumevo avrei passato da solo aspettando che arrivasse il sonno.
- Hai litigato con la tua ragazza?
- Cosa te lo fa credere? – borbottai, guardando di sbieco il ragazzo dai capelli color sabbia.
- Non hai l’accento di qui, quindi probabilmente sei un turista, - mormorò. – E da queste parti non ci sono posti dove potersi divertire: non avrebbe senso venirci in visita dopo il tramonto. Sembri tanto uno che c’è finito per caso, magari vagando a casaccio per smaltire la rabbia.
Quell’affermazione mi colpì: avevo davvero un’aria così insoddisfatta e nervosa? Passasse pure che dessi l’impressione di essere un turista stupido che va perdendosi e quasi si fa derubare come uno sciocco, ma quell’osservazione mi diede un poco fastidio.
- Non sono stato scaricato dalla mia ragazza e stavo facendo semplicemente una passeggiata, - dissi tanto per chiarire, ma lui sorrise senza nasconderlo.
- Così per passare il tempo corteggi ragazzi…
Battei un paio di volte le palpebre, perplesso: mi ci vollero un paio di secondi, prima di riuscire ad assimilare l’effettivo significato della sua frase. Mi sollevai da terra e mi diedi un paio di colpi con le mani sui pantaloni, per levar via la polvere.
- E’ il caso che vada.
Mi sentii agganciare all’altezza del gomito.
- Non ti sarai offeso, spero, - sussurrò pacifico. – Mi pare che nessuno dei due abbia di meglio da fare, stasera, quindi non vedo cosa ci sia di male se ci facciamo compagnia a vicenda.
Non era una proposta, la sua, ma l’esplicazione di un dato di fatto. Ubbidientemente mi feci trascinare di nuovo giù.
Non sapevo dire con esattezza per quanto tempo restammo su quelle scale gelide, a chiacchierare futilmente di tutto e di niente mentre sempre più luci si spegnevano attorno a noi, e le voci altrui si riducevano a sussurri soffocati. In realtà fu quasi soltanto lui a parlare, con quel suo tono quasi bisbigliato che faceva pensare ad