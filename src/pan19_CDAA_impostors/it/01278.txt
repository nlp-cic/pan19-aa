e non voleva sconvolgerlo con la vista di loro due che si baciavano.

Per certe cose erano stati decisamente più tolleranti in epoche più remote.

“No. – rispose Mike, cercando di nascondere uno sbadiglio – Credo, comunque, che non sia bello prendermi in giro. Mi ha detto che tu lo ami. Dato che so che non può essere vero …”

“Lo è. – lo interruppe John, in tono dolce – Io amo Sherlock, anche più di quanto lui ami me.”

Mike si svegliò di colpo, completamente vigile e decisamente sconvolto:

“Come, scusa?” chiese, in tono incredulo.

“Quale parte non hai capito?” John trattenne a stento una risata.

L’espressione stupita apparsa sul viso di Mike era piuttosto comica.

“Direi che non ho capito nulla di quello che hai detto. – ribatté Mike – Giurerei di averti sentito dire che ami Sherlock e che lui ti ricambia, ma sono sicuro di avere frainteso ogni tua parola. Oppure sto avendo uno dei peggiori incubi della mia vita. Siete due maschi e, se questo non bastasse, appartenete a due famiglie che si odiano da secoli. Quindi, direi che sarebbe tragico, se foste innamorati.”

Gli occhi azzurro intenso di John si rattristarono:

“Allora non ci aiuteresti, se noi ci amassimo? – domandò, in tono ansioso – Per poterci incontrare avremmo bisogno di un complice e pensavo che potessi essere tu, ma …”

John fu interrotto da un serrato bussare alla porta.

“Mike! – si sentì una voce urlare – Mike, apri presto! Devo parlarti!”

“È Anderson. – mormorò Stamford – Nasconditi. Se ti vedesse ed arrivasse Sherlock, lo saprebbe tutta la città prima ancora di pranzo!”

John andò nella stanza accanto, ma lasciò la porta socchiusa, per poter vedere Sherlock arrivare.

Mike fece entrare nel salotto un uomo magro, con capelli neri e occhi scuri:

“Il tuo amico Sherlock ne ha combinata una davvero grossa! – esordì senza preamboli, con un tono fra il drammatico e l’eccitato – Ha ucciso Harry Watson dopo che questi aveva colpito a morte Gregory Lestrade!”

John spalancò la porta e si avventò su Anderson, afferrandolo per le spalle:

“Che cosa hai detto? – chiese in tono disperato – Dimmi che ti sei inventato tutto. Dimmelo!”

“N … n … no! – riuscì a balbettare Anderson – È tutto vero! Hanno portato Sherlock alla Torre di Londra, insieme ai cadaveri. La Regina ha convocato i capi delle due famiglie per emettere la sentenza contro Sherlock.”

“DOVE?” gridò John, in preda al panico e stringendo così forte Anderson da fargli male.

“Torre di Londra!” rispose in fretta Anderson, sperando che lo lasciasse andare.

John spinse l’uomo lontano da sé e corse fuori.

 

 

Non poteva essere vero.

Sherlock non poteva avere ucciso suo fratello.

Questo avrebbe messo fine ad ogni possibilità, anche remotissima, di stare insieme.

La Regina poteva decidere qualsiasi cosa.

Persino condannarlo a morte.

E John non voleva assistere alla morte di Sherlock.

Non sarebbe sopravvissuto senza di lui.

John correva.

Incurante delle proteste e delle urla di coloro che urtava.

John correva.

Quasi senza fiato, spinto dalla forza della disperazione.

L’imponenza della Torre di Londra si stagliava nell’azzurro cielo sgombro di nubi.

Quel cielo così sereno, sembrava farsi beffe della sua ansia e della sua paura.

John arrivò alla Torre di Londra che non aveva più fiato.

La guardia lo lasciò passare, senza fare domande.

Non ne aveva bisogno.

Quell’uomo conosceva John, perché lo aveva visto varie volte in compagnia del padre e del fratello.

Gli indicò dove dovesse andare.

John entrò e vide la madre, affranta, compostamente disperata.

Era in piedi accanto ad un feretro.

John non riusciva a respirare.

Non era la corsa a togliergli il fiato.

Era la consapevolezza che dentro a quella cassa vi fosse suo fratello.

Era la sicurezza che Sherlock fosse perduto.

 

 

Lady Anna si voltò, avendo sentito la porta aprirsi:

“John …” mormorò, senza aggiungere altro.

John non riusciva a fare un solo passo verso la madre, verso il feretro.

Vederlo, avrebbe voluto dire che tutto fosse reale e non solo un terribile incubo.

“John …” ripeté la donna, con un profondo dolore nella voce.

John spostò lo sguardo dal feretro agli occhi della madre.

Erano di un azzurro intenso, come i suoi, reso ancora più accentuato dalle lacrime, che si rifiutavano di scorrere lungo le guance pallide.

“John …” Lady Anna allungò una mano, cercando quella del figlio, l’unico che le fosse rimasto in vita.

“Madre …  – mormorò John, con voce roca – Perdonatemi, madre …”

La donna fissò il figlio interdetta:

“Per cosa dovrei perdonarti, bambino mio?” domandò in un sussurro.

“Io ... io …  – John era disperato – io lo amo, madre. Amo l’uomo che ha ucciso mio fratello. Non posso vivere senza di lui. Mi perdonerete mai, madre?”

Lo sguardo della donna divenne di ghiaccio.

La mano si abbassò lentamente.

“Tu non sei mio figlio.” Scandì in tono gelido.

John si sentì morire.

Non riuscì a reggere alla furia di quello sguardo ferito.