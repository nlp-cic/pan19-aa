.
« Lance, mamma, Lance. » rispose lei sempre ridendo. Keith lo avrebbe ucciso quando si fosse svegliato.
Si rese conto che qualcosa non andava, quando alle sue parole seguì un silenzio troppo prolungato.
« Mamma? » fece, alzando lo sguardo, preoccupata.
La donna la fissava con espressione sorniona, gli occhi che brillavano, e Pidge sentì un brivido lungo la schiena.
« Voglio assolutamente conoscerlo! É un bravo ragazzo, vero? Di dov'è? Cosa studia? Se abita lì farà l'accademia. Non ricordo che Matt me ne abbia parlato. »
Pidge rimase travolta da tutte quelle domande, ma ancora non capiva dove volesse andare a parare.
« Ma chi, Lance? É originario di Cuba e fa aerospaziale, vuole fare il pilota. Mamma, perché vuoi conoscerlo? »
« Ma è ovvio, no? Voglio sapere che tipo è il tuo fidanzato! »

« E questo è quanto. » concluse Pidge con un sospiro che assomigliava troppo ad uno sbuffo esasperato.
Nella cucina dell'appartamento 16B calò il silenzio.
Si rendeva perfettamente conto che piombare lì ad un'ora improponibile della notte, affermando di avere assoluta necessità di un finto fidanzato per l'indomani, era una pretesa non da poco, ma era anche l'unica possibilità che aveva.
Hunk represse uno sbadiglio e appoggiò i gomiti sul tavolo, scrutando gli amici e i coinquilini riuniti attorno ad esso.
« Fammi capire. » esordì. « Per quale motivo hai bisogno che Lance ti faccia da finto fidanzato quando ne hai uno vero? »
Era una domanda più che legittima e Shiro, suddetto “vero” fidanzato, si agitò sulla sedia accanto a lei, lanciandole occhiate impazienti.
« In effetti avrei potuto dirglielo, stavo per farlo, davvero, ma poi mi è venuto in mente che aveva appena finito di farmi una tirata su quanto fossero poco affidabili gli uomini troppo vecchi e quindi... »
« Sono troppo vecchio?! » la interruppe Shiro con espressione scandalizzata.
« Ma certo che no, neutrino mio! » lo blandì Pidge, accarezzandogli una guancia.
Quello incrociò le braccia e la guardò di traverso.
« Smettila, quando fai la carina mi fai paura, tenti sempre di fregarmi. »
In ogni caso la situazione era più che chiara così come l'aveva spiegata: l'indomani sua madre sarebbe venuta a pranzo e avrebbero semplicemente dovuto fingere che Lance fosse il suo ragazzo. In fondo non era niente di complicato, potevano farcela senza problemi.
« Mi stavo chiedendo perché proprio io. » obiettò ad un certo punto l'amico.
« Chiamalo karma, se vuoi. Mi devi un milione di favori, Lance, non sei davvero nella posizione di fare storie. »
« Solo perché ti ho chiesto qualche aiuto con qualche piccolo esame... Comunque non faccio nessuna storia, è sempre un onore poter aiutare una fanciulla in difficoltà. »
Quattro paia di occhi si alzarono al cielo contemporaneamente e Keith incrociò le braccia con espressione scocciata.
« Io non sono d'accordo, è una pessima idea. Va contro la morale comune, senza contare il rispetto verso Shiro, Lance e tua madre. »
Gli sguardi che si posarono su di lui erano letteralmente increduli e Pidge si augurò di aver capito male. Conosceva Keith ormai da due anni, sapeva che a volte se ne usciva con discorsi strani, che era particolarmente attaccato a Shiro e, in qualche modo, anche a Lance, ma stavolta aveva superato il suo consueto livello di assurdità. La morale comune? Davvero?
Prima che Pidge potesse aprire bocca, però, qualcun altro la batté sul tempo.
« Keith, amico, non credo che tu abbia davvero voce in capitolo. » obiettò Hunk. « Deve stare bene a loro. A meno che... »
Lo sguardo di Hunk si assottigliò e Pidge poté sentire la battuta in arrivo da chilometri di distanza.
« A meno che non ti secchi che Lance sia il fidanzato di qualcun altro. »
Era un'annosa questione, che si trascinava da mesi e Hunk non mancava mai di farlo notare, suscitando di volta in volta le reazioni più disparate. Quella volta Keith si alzò facendo strisciare rumorosamente la sedia e lasciò la stanza. Lance assunse un'espressione esasperata.
« Cosa non è chiaro nelle parole “Non. Stiamo. Insieme.”? » ribadì per l'ennesima volta.
« Il “non”, probabilmente. » lo prese in giro Hunk.
Pidge ne aveva già abbastanza e li richiamò all'ordine. In quel momento le importava poco delle loro diatribe sentimentali, ne aveva abbastanza delle proprie. Tra meno di dodici ore sua madre sarebbe stata lì e tutto avrebbe dovuto essere credibile. Il programma prevedeva pranzo a casa dei fratelli Holt con presenza di tutti gli inquilini del 16B, poiché la signora voleva conoscerli, presentazione del fantomatico fidanzato, chiacchiere il più possibile innocenti e successivi improrogabili impegni per tutti. Sarebbe stato semplice e indolore.
« Verrò anch'io. » aggiunse Shiro. « La signora Holt mi conosce e sa che abito qui, se non mi presentassi si offenderebbe. »
Pidge gli lanciò un'occhiata di disapprovazione, ma lui subito alzò le mani.
« Ti prometto che non farò nulla per mandare all'aria il tuo piano, hai la mia parola