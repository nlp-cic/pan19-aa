aspettato che gioisse almeno un po’, che sottolineasse quanto più intelligente sarebbe stato Harry a sposare lei, invece che andare incontro alla sfiducia dei suoi amici e alla contrapposizione della famiglia di Draco, tre anni prima, per stare con un furetto platinato che l’aveva anche lasciato. Invece, non appena aveva saputo della loro rottura, si era presentata da lui con una busta piena di dolci, gelato, cioccolata e DVD. Si erano seduti, avevano guardato un film dopo l’altro per ore e ore, avevano mangiato dolci e guardato ancora film, finché Harry non era scoppiato a piangere. Aveva pianto per secoli, per ere intere, finché non aveva più avuto lacrime da versare e poi aveva solo continuato a ripetere, come se fosse una preghiera: “Mi dispiace. Mi dispiace. Dovevo saperlo. Ti amo. Mi dispiace!”. C’era voluta un’eternità perché si calmasse e un’altra ancora perché si convincesse a mettersi a letto, dove crollò in un sonno agitato. Ginny era tornata a fargli visita almeno due volte alla settimana, per i primi tempi. Aveva smesso quando lui aveva iniziato a bere, uscire e a cercare di dimenticare Draco Malfoy tra le braccia di altri, numerosissimi, ragazzi.

Si era ritrovato da solo, un po’ per scelta e un po’ perché i suoi amici davvero non ne potevano più di vederlo sprecare la sua vita solo perché «la sua prima relazione era finita». Inoltre era «sbagliato e immorale utilizzare i corpi di tutti quei ragazzi, che erano solo alla ricerca di un compagno. Magari alla ricerca del vero amore». Ormai aveva smesso di ascoltarla. Hermione non capiva, non poteva capire. Lei stava con Ron dalla battaglia a Hogwarts. Anzi, se Harry doveva essere sincero, nella sua testa quei due stavano insieme molto più tempo. Hermione stava con Ron da quando, al sesto anno, gli aveva confessato, nel suo modo da ragazza, che era gelosa di vederlo con Lavanda. E, beh, Ron stava con Hermione dal Ballo del Ceppo, quando l’aveva vista con Krum e non aveva potuto più contenere la sua gelosia. Hermione non aveva mai perso, e sperava per lei, che non avrebbe mai perso la persona che amava.

Hermione non sapeva cosa voleva dire crescere senza genitori, lei che i suoi li amava al punto da cancellare i loro ricordi e spedirli in un altro Paese, solo per tenerli al sicuro.
Lei non aveva idea di cosa volesse dire perdere un uomo che aveva conosciuto per poco ma che era diventato quanto di più vicino a un padre avesse mai avuto. Anche se Sirius lo scambiava per James e gli anni ad Azkaban avevano lasciato una cicatrice profonda nel suo cuore.

Lei non poteva capire cosa significasse aver vissuto per tre anni, tre lunghi anni, nella certezza di star vivendo un amore non corrisposto, solo per scoprire, troppo tardi, che quell’amore era uno di quelli destinati a durare per sempre. Draco era il suo «e vissero per sempre felici e contenti». Lo aveva sempre saputo, ma non aveva mai creduto che anche Draco potesse amarlo. Che anche lui potesse essere il «vissero per sempre felici e contenti» dell’altro. Convinto com'era di essere un buono a nulla, uno spreco di spazio, uno strano, anormale. Come poteva Draco amare lui? E come poteva Hermione non capire che continuare a parlare male di lui non avrebbe aiutato? Harry voleva soltanto tornare indietro e non combinare più tutto quel casino. Avrebbe voluto così tanto poter rivivere quell'ultimo anno della loro vita insieme, senza tutta quella gelosia e con la consapevolezza di essere amato. Voleva tornare indietro e picchiare sé stesso. Voleva tornare indietro e abbracciare Draco, stringerlo e dirgli che lo amava e che era uno sciocco insicuro, troppo convinto di non valere niente per meritarsi il suo amore. Voleva avere almeno un po’ di coraggio in più. Voleva scrollarsi di dosso quel senso di colpa e quella paura di un nuovo rifiuto e presentarsi alla porta di Villa Malfoy, dove sapeva che era tornato Draco dopo aver lasciato il loro appartamento. Un appartamento così pieno di ricordi, così felice. Ci tornava ancora, di tanto in tanto. Si stendeva sul loro letto. Si sedeva sulla poltrona preferita di Draco. Stava ore a fissare la prima foto che si erano fatti come coppia. Lì, con il diploma in mano, un sorriso enorme sulla faccia e occhi solo per l’altro. Come aveva potuto non vederlo? Tutto quell'amore! Come aveva potuto sfuggirgli?

Lo vedeva adesso, che era troppo tardi. Adesso che avrebbe dato via tutta la sua magia, gettata fuori dalla finestra, se fosse servito a fargli riottenere la fiducia dell’unica persona che avrebbe potuto salvarlo dal baratro in cui si trovava. Era così perso. Si sentiva apatico, senza uno scopo. Aveva tentato di dedicarsi al lavoro, dopo le prime tre settimane in cui non era stato in grado di fare altro se non passeggiare per casa senza una meta, piangere e colpevolizzarsi. Nemmeno il lavoro, però, lo aveva aiutato. Dopo due mesi di improduttività il Capo del Dipartimento l’aveva ufficialmente convocato nel suo ufficio per comunicargli che non poteva permettersi di presentarsi in ufficio in quelle condizioni. Era un