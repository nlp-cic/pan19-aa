che correva ridendo da lei. L’auto che improvvisamente giungeva a velocità sostenuta da un angolo della strada.

“William, fermati… fermati!”

Il bambino si fermò ma troppo tardi, voltandosi terrorizzato verso l’auto, sgranò gli occhi restando immobile, come ipnotizzato. Nello stesso momento la macchina aveva iniziato a frenare. Le gomme stridevano sull’asfalto, non ci volle molto a capire che l’autista non sarebbe riuscito a evitare l’impatto.

Hayley corse verso il bambino, senza nemmeno riflettere su cosa ne sarebbe stato di lei. L’unico pensiero che le sfiorava la mente era togliere il bimbo dal centro di quella strada. Doveva farlo. Non aveva scelta. Un bambino non doveva morire e nemmeno ferirsi.

Un bambino non doveva farsi male. Hayley lo raggiunse e lo strinse tra le braccia. Era riuscita a muoversi verso l’altro lato della strada, ma nel giro di una frazione di secondo l’auto le sarebbe piombata addosso investendola da dietro. Spinse il bambino verso il marciapiede, con tutta la forza che aveva e chiuse gli occhi. Ma non vide scene della sua vita scorrerle davanti come si diceva accadesse a chi stava vivendo gli ultimi istanti.

Uno schianto. Hayley udì un grido. Rimase assorta in ascolto, prima di rendersi conto che era stata lei stessa a gridare, tanto da sentire dolore alle corde vocali. Aprì gli occhi. L’auto non aveva colpito lei ma sbandando era andata a sbattere contro un albero e poi contro la recinzione di una casa. In modo talmente violento che sembrava accartocciata e squarciata in due.

Rimase inginocchiata, assente. Guardava la scena con indifferenza, come se non fosse stata parte in causa. La gente stava accorrendo dalle case e dalle strade verso il luogo dell’incidente. Hayley si risvegliò solo quando sentì le braccia del piccolo William stringerle il collo, mentre il bambo in lacrime posava la testa sulla sua spalla. Erano entrambi incolumi.

 

                                                               ********************

 

Klaus incrociò le braccia di fronte alle bare disposte ordinatamente nel sotterraneo di casa Mikaelson. Le guardò una dopo l’altra, passandole in rassegna.

Socchiuse gli occhi per un attimo. I suoi fratelli, gli scherzi e i divertimenti innocui di un’epoca passata, lontana, perduta. Sua sorella che si guardava intorno con espressione sognante e i lunghi capelli biondi sciolti sulle spalle. Bella e innocente. Fragile come in fondo aveva continuato a essere anche in seguito, nonostante tutto.

Klaus sfiorò incerto il coperchio di una delle bare, poi vi appoggiò la mano, quasi aggrappandosi. Corrugò la fronte e si spostò lateralmente. Pose entrambe le mani sui bordi e con una lieve pressione l’aprì.

Il primo pensiero che lo colse a proposito del fratello fu se gli sarebbe stato utile oppure no. E se sì, come? Elijah avrebbe ricominciato a ripetere la solita cantilena sulla famiglia e sul loro legame indissolubile, eterno. Elijah avrebbe puntato il dito contro di lui e le sue mancanze. Ma forse, alla fine lo avrebbe assecondato. Perché non gli restava altro da fare. Perché lo conosceva da fin troppo tempo. Avrebbe dato fino al suo ultimo respiro per la famiglia, suo fratello Elijah. Lui compreso. Perché anche se non avevano lo stesso padre, Elijah lo aveva sempre considerato suo fratello a tutti gli effetti, esattamente come gli altri. Ed era sempre disposto a perdonarlo, aveva sempre speranza per lui, per tutti. Questo era suo fratello Elijah.

La famiglia prima di tutto. Uniti per sempre. Nella vita, nella morte. Klaus spostò lo sguardo sulle altre bare. Kol, Rebekah, Finn. Gli avrebbero urlato contro, schierandosi apertamente contro di lui. Rebekah soprattutto. Con il suo odio mescolato all’amore che le sprizzava dagli occhi, con quella voce di cui percepiva già il sibilo nelle orecchie.

Elijah era la quiete dopo la tempesta. Anche quando uccideva, lo faceva con calma, il massimo del controllo, senza rabbia, ordinatamente quasi. Come se fosse un’azione che richiedesse mestizia, compostezza.

Klaus posò la mano sul pugnale conficcato nel petto del fratello. Per rimetterlo al suo posto c’era sempre tempo, comunque. Ora ne aveva bisogno. Non per essere giudicato, consigliato o diretto. In fondo nemmeno per avere un appoggio, qualcuno che lo assecondasse. Ma più che altro per non ribadire sempre i soliti concetti che rimbalzavano nei suoi pensieri, esclusivamente tra le pareti della sua mente. Forse semplicemente per essere ascoltato.

 

                                                              ********************

 

Hayley ne era consapevole. Colpa sua. Solo colpa sua. Aveva ucciso un uomo. La sua vita non sarebbe stata mai più la stessa. Lei e il piccolo William erano sani e salvi ma l’autista dell’auto era morto a causa sua. Se lei non fosse uscita in quel momento, se il bambino non fosse corso verso di lei. Se lei non avesse avuto quella dannata musica a tutto volume nelle orecchie. Se… se non sentisse ora quel vuoto che si stava trasformando sempre di più in un abisso in cui precipitare e lasciarsi andare… lasciarsi andare…

 

                                                              ********************

 

Lasciarsi andare alla sensazione di vita che tornava a riemergere in lui, tutta in un istante. Elijah sbarrò gli occhi scuri di colpo e fissò il fratello. Lo scrutava immobile. Non percepì nulla inizialmente, poi solo dolore. Il suo