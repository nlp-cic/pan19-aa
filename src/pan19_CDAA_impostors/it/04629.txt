totale avventatezza. D’improvviso, un luccichio sulla parete esterna del fossato mi catturò la vista. Accanto ad una grande grata circolare, era lì. La Mela dell’Eden. Poggiata ai rialzi che servivano per aprire la grata. 

Nuotai veloce dall’altra parte del fossato, e pregai che il fiato non mi abbandonasse adesso. Ero fuori allenamento, ma dovevo farcela.

Nell’ultimo tratto dovetti tendere la mano. La sfiorai con la punta dei polpastrelli. E poi…Dio, non so come accadde…io la presi. La sentivo nel palmo. Non la immaginavo tanto leggera. Era tiepida come un uovo in procinto di schiudersi.  

Subito dopo aver afferrato saldamente la Mela, sentii il tonfo che lacerò la superficie dell’acqua. Mio padre sprofondava, la corazza lo tirava a fondo. Con un poderoso colpo di braccia e gambe emerse, lasciando dietro di sé una scia rossiccia. Sangue.

Due mani mi afferrarono e costrinsero a tornare in superficie, prima che potessi realizzare appieno.

“Che diavolo stavi facendo?” sibilò Rosa, scrollandosi dall’acqua mentre mi strattonava di nuovo al riparo sotto il ponte coperto. Io respirai avidamente, grattandomi la gola con l’aria che ingollavo.

Avevo la Mela stretta al petto. Gliela mostrai, e lei sgranò gli occhi. In quel momento, sotto quella luce, erano verde intenso. Mi guardò in viso, come se non mi riconoscesse. Poi mi attirò bruscamente a sé, stringendomi forte fino a farmi male e scoccandomi un bacio sui capelli fradici.

“Ezio” chiamava intanto Ugo. Mio padre si era addossato alla parete, stringendosi un braccio.

“Un graffio” replicò lui, ma dal modo in cui digrignava i denti era chiaro che mentiva.

Ci appiattimmo rapidamente sotto  il ponte coperto. Frastuono cigolante di legno e catene: i soldati stavano abbassando il ponte levatoio, per venirci a stanare dal nostro rifugio di fango. Eppure, non fecero in tempo a iniziare la loro ricerca. Sentii grida di dolore, corpi che cadevano, rantoli di morte. Un urlo di battaglia, una carica, e armi che cozzavano.

“Cosa succede?” domandai, affascinata.

Mio padre accennò ad un ghigno dolorante. “Un piccolo diversivo organizzato dai nostri amici. Andiamo, adesso. I cavalli ci aspettano.”

Una volta usciti dall’acqua limacciosa, sul lato orientale del castello, gli adulti ci imposero di correre veloce. Nonostante la ferita continuasse a buttare sangue, mio padre non solo teneva il passo, ma ci guidava attraverso i dedali della città. La recente ripianificazione[1] aveva trasformato le strette viuzze medievali in ampie strade adatte alle parate più che a nascondersi. Ci addentrammo tra le stradine che si diramavano dall’ampia Via degli Angeli tra i palazzi, e riuscimmo infine a raggiungere la porta settentrionale della città. Là, ci aspettava una donna incappucciata. Con un certo sollievo, riconobbi Teodora.

Mia madre insisté per salire a cavallo con Ezio, preoccupata che la ferita al braccio gli impedisse di governare l’animale. Ugo avrebbe trasportato Vanni. Io fui felice di salire in sella alle spalle di suor Teodora.

Partimmo divisi, e prendemmo strade differenti per non dare nell’occhio. Ci saremmo rincontrati tutti, auspicabilmente, dopo tre giorni, tra le mura protettive di Monteriggioni.

Prima di andare, avevo chiamato mio padre. Lui aveva volto il capo nella mia direzione.

“Mi dispiace.”

Era uscito dalle mie labbra solo un mormorio, che significava cento cose. Mi dispiace di non avervi ascoltato. Mi dispiace di aver provocato la morte di zio Mario. Mi dispiace di avervi inflitto tanta pena. Mi dispiace di essermi data al vostro nemico. 

Ezio aveva capito subito ognuno di quei significati. Non aveva risposto, volgendo il capo e dicendo che era il momento di partire.

Mia madre mi aveva guardato un po’ più a lungo, con comprensione. Mi aveva fatto un cenno, come a dire: tutto si sistemerà, abbi fiducia in me. Poi, ci eravamo separati.

Avevo affidato la Mela ai miei genitori, ed ora provavo un gelo intenso nei punti in cui il manufatto dell’Eden mi aveva toccata. Mi pervadeva un senso di assenza, e di vuoto.

Dunque, ero in salvo. Lontana da Ferrara, diretta finalmente a casa. Perché questo non mi dava alcuna gioia?

Teodora ed io dovemmo trascorrere la prima notte all’addiaccio, su una non meglio precisata stradina di campagna ai confini tra la Romagna di Cesare Borgia e l’Emilia dei Bentivoglio. Ero terrorizzata da ogni rumore, come se il mio amante tradito potesse uscire fuori dalla boscaglia e vendicarsi della trappola che gli avevo teso. No, non ero ancora al sicuro. Forse, non lo sarei stata mai più.

“Farò io il primo turno di guardia” mi offrii, pronta come tutti i colpevoli che necessitano redenzione. La suora annuì, senza cercare di dissuadermi nemmeno per un momento.

Mangiammo in silenzio la carne secca che Teodora aveva portato con sé. Quindi, lei affermò, quasi soprappensiero:

“Dicono che il Papa non sopravviverà. Perde sangue da ogni orifizio, e non tiene il cibo nello stomaco nemmeno per un’ora.” I suoi occhi blu si piantarono su di me. “Dicono che nella congiura sei coinvolta anche tu.”

Non