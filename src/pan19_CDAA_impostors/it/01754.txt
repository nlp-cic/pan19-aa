nel cuore della notte e disse: "Cosa c'è che non va?", che era poi il modo in cui agiva quando voleva affrontare una questione seria.

E John, assonnato, le difese abbassate, dal momento che non aveva mai imparato a bloccare questo particolare trucchetto di Sherlock, disse sbadigliando: "Ollie vuole andare a Eton."

All'improvviso, si accesero le luci in camera e Sherlock, con aria sinceramente scioccata, esclamò: "Che?"

"Vuole andare a Eton," disse John, ora completamente sveglio. "Me l'ha detto qualche giorno fa. Stavo pensando a come dirtelo."

Sherlock rimase in piedi vicino al letto e guardò fisso John. "È questo che ti ha fatto preoccupare per tutta la settimana?"

"Sì."

"Oddio, pensavo che non fosse che una sciocchezza, come al solito. Un niente che nella tua testa tu avessi ingigantito." Sherlock misurò a grandi passi la stanza, accompagnando le parole con ampi gesti. "Che so, che ti fossi fatto qualcun altro o roba del genere."

John si puntellò sui gomiti. "Ok. Sherlock, se l'avessi fatto, quella non sarebbe una sciocchezza."

"Ma potrei comprendere, perché sono una persona incredibilmente fastidiosa con cui convivere e da avere per marito, non potrei biasimarti. Ma Eton!"

"Torneremo al fatto che pensi che avrei delle giustificazioni nel tradirti non appena la questione di Eton sarà archiviata," disse John.

"Non andrà a Eton," sentenziò Sherlock. "Ecco. Punto. Bene. Fatto. Stimolante conversazione. Passiamo al punto del farsi altre persone?"

"No. Lui vuole andare. E io penso che dovrebbe farlo."

John seppe all'istante che era quanto di più doloroso potesse dire a Sherlock. Se gli avesse detto, come Sherlock aveva in qualche modo pensato, sono andato a letto con un altro, non gli sarebbe sembrato tanto tradito quanto appariva in quel momento.

"Tu…" esalò Sherlock. Pareva che non riuscisse neanche a trovare l'ossigeno necessario a finire la frase.

"Sherlock," esordì John, allungando la mano verso di lui.

Sherlock si tirò fuori dalla sua portata. "Credi che debba andare? Credi che debba lasciarci e andare in quell'infame, orribile posto dove la gente è orrenda e terribile? Pensi che sia questo che dobbiamo infliggergli?"

"Sherlock, non è detto che sia così per-"

"Non ci andrà. Non posso credere che tu gli abbia messo una simile idea in testa. Ne abbiamo parlato di questo, del non mandarlo via per la scuola."

"Non gli ho messo quell'idea in testa," ribatté John, offeso. "Credi che ci sia qualcuno capace di mettergli delle idee in testa? Gesù, ma l'hai visto?"

"Non ci andrà," disse Sherlock in tono piatto. "Ecco. Chiuso l'argomento."

"Bene," sbottò John, spegnendo la luce. "Ma sarai tu a dirglielo."

***

John aveva sperato che, al mattino, Sherlock gradisse la Slovenia un po' di più. Invece, ostentava un'aria indifferente quando John si svegliò, tanto fargli dubitare che avesse dormito. A John venne l'improvviso timore che portarlo via da Baker Street per metabolizzare quanto era appena accaduto fosse stato un grosso passo falso da parte sua: Sherlock aveva bisogno di tenersi occupato e John l'aveva portato via da tutto ciò che sarebbe servito a questo scopo, tutti gli esperimenti e i crimini, tutto.

"Ehi," disse a mo' di saluto, e Sherlock, in piedi vicino alla finestra, riuscì a tirar fuori un sorriso per lui. Poi, si avvicinò al letto, cadde sopra di lui e, essenzialmente, lo divorò.

John non era certo che si trattasse di sesso quanto, piuttosto, di distrazione, ma andava bene lo stesso, lo accettava, perché sentiva Sherlock vivo e partecipe sopra di lui. Il tutto durò una discreta quantità di tempo e, poi, ovviamente, Sherlock si addormentò.

John scosse la testa e lo lasciò lì a letto a ronfare mentre faceva la doccia. Poi gli lasciò un bigliettino - Vado a prendere la colazione - prima di andare nella sala da pranzo dello château in cui alloggiavano e riempire un piatto di pane e formaggio. Portò tutto in camera, dove Sherlock stava a sua volta facendo la doccia. John, pertanto, si sedette alla piccola scrivania della loro stanza e sgranocchiò il cibo.

Sherlock alla fine emerse dalla doccia e si afflosciò di schiena sul letto, guardando con scarso interesse le cibarie che John gli mostrava.

"Niente caffè?" chiese.

"Non potevo trasportarlo. Ci fermeremo da qualche parte uscendo."

Sherlock annuì con aria assai arrendevole e docile, il contrario di quel che era di solito. John fu quasi sul punto di suggerire di fare sesso di nuovo, solo per tirar fuori Sherlock dal malumore in cui era sprofondato.

Sentirono vibrare il cellulare di Sherlock, poggiato sul comodino, e Sherlock lo guardò. John stava per dirgli che non sarebbero volati indietro a Londra, non importa quanto interessante potesse essere il crimine proposto, ma Sherlock sorrise quando lesse il messaggio e passò il telefono all'altro.


Per favore, non mettere il muso per la Slovenia. Il babbo era molto eccitato per questo viaggio.