

 



 


 




 

È
un rumore forte abbastanza da scuotere la terra, da
entrargli nel sangue e fargli tremare le ossa e rimbombargli nella
testa in una
serie infinita di echi, come se i Nove Mondi stessero crollando intorno
a lui.
E poi, per un attimo, c’è solo silenzio.

Non
ricorda di aver chiuso gli occhi, ma quando li riapre la
nonna sta ancora urlando, con le voci rauche e stridule di tutte e
cinque le
sue teste e le gole magre e rugose che si tendono nello sforzo, e sua
madre non
trova di meglio da fare che rimproverarlo, sgridarlo come un bambino
disobbediente, lui che non centra nulla in tutto questo. Hymir, invece,
è
abbandonato sul pavimento come una bambola rotta, a tastarsi la testa e
lamentarsi per la sua tazza come un bambino al quale è stato
tolto il suo giocattolo
preferito, e ...

E lui
si rende conto di quanto siano ridicoli,
tutti loro. Loro, coi volti
distorti dall’ira,
l’espressione instupidita negli occhi, le facce sporche e gli
abiti trasandati.
La nonna con i suoi insulti taglienti e la mamma con gli occhi vacui
colmi di
sogni e illusioni, e perfino Hymir – Hymir con la voce
profonda e le mani
grandi e forti e gli occhi come braci, e un livido che si sta
già formando
sulla sua fronte, là dove la tazza l’ha colpito.

I
cocci d’osso giacciono ancora per terra, immobili e
silenziosi, luccicando appena nella penombra della stanza male
illuminata. A
guardarli, non sembrano veri – non possono essere veri.
Eppure lo sono.
Sembrano usciti dai suoi sogni di bambino, quelli in cui scappava ogni
notte e
andava a vedere i tetti dorati di Asgard, quelli in cui il sole
scioglieva il
ghiaccio sulla banchisa e il mare avanzava fino ad inghiottire la
fattoria per
sempre, trascinandola giù, sempre più
giù nelle acque gelide e salate.


Tienilo come ricordo
... Tyr!


Se le
sue dita indugiano appena su quelle di Thor, mentre
prende il pezzo d’osso dalla sua mano in un gesto esitante,
nessuno sembra
notarlo. Thor
– l’idiota vanaglorioso
che l’ha trascinato nell’unico posto in cui non
sarebbe mai voluto tornare per
una stupida scommessa, per orgoglio più che per onore. E le
sue parole
rimangono nelle sue orecchie, entrano nella sua testa e nel suo cuore
come un
ordine di Odino, rimbombano dentro di lui come un tuono lontano.

Se
fissa un po’ troppo attentamente i suoi occhi limpidi e
ardenti o il suo sorriso sicuro e ancora un po’ arrogante
– il sorriso di un
uomo che sa chi è, che non cambierà mai
per nessuno – nessuno se ne accorge.

Quando
finalmente distoglie lo sguardo e stringe più
saldamente il frammento della tazza nella mano, è di nuovo
se stesso, di nuovo
Tyr che passa la notte nella casa sconosciuta di uno Jotunn in una
terra
estranea. Di nuovo il generale degli eserciti, il dio della guerra,
l’Aesir –
non ha debolezze né paure, e nessuno può ferirlo.

Proprio
per questo, quel semplice grazie
gli si blocca sulle labbra e nel petto.



 



 



 



 