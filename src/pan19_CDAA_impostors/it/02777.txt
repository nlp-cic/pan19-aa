Non so cosa dire, davvero.» Appoggiò le dita sul biglietto, facendolo scivolare verso l’altro sul legno chiaro del tavolo. «Sherlock cosa ne pensa?»
 
«Non gliel’ho detto.» John spostò gli occhi lontano dal viso dell’altro, lasciandoli correre lungo le pareti della cucina.
 
«Cosa? E perché?» L’ispettore aggrottò le sopracciglia, confuso. «Se c’è qualcuno che può aiutarti-»
 
«È la polizia.» Lo interruppe lui. «È un caso di allontanamento volontario e di rapimento. Non ho bisogno di Sherlock. Ho bisogno di te.» La mano destra stretta in un panno bianco, tamburellò in modo concitato con le dita di fianco al pezzo di carta.
 
«Senti.» Lestrade si mosse nervosamente sulla sedia, irrigidendo le spalle. «Non so cosa stia succedendo tra voi, ma non parlargli di questo è assurdo. È migliore di tutti gli agenti che potrei mettere sul caso, e lo sai.» Sussurrò, accentuando le parole con uno sguardo eloquente.
«Va’ da lui. Io torno in ufficio e mi metto subito a lavoro, va bene?»
 
Il medico rimase immobile, lo sguardo rivolto ai piatti ancora immersi nel lavello.
 
«John.» Lo chiamò l’altro, alzando leggermente il tono di voce. «John!» Provò di nuovo, dopo qualche secondo.
 
«NON POSSO ANDARE DA LUI, LO CAPISCI?!» Esplose il medico, improvvisamente, alzandosi di scatto. La sedia dietro di lui cadde a terra, rovesciandosi.
 
«No.» Lestrade scosse la testa, indurendo l’espressione del viso. «No, John. Sinceramente non capisco.» Ammise, serio.
 
L’altro si bloccò, socchiudendo le labbra per ribattere. Tentò un paio di volte, senza riuscire a trovare le parole adatte a tradurre tutto ciò che sentiva muoversi nel petto. Paura, rabbia, senso di colpa, vergogna.
 
«Io non gli faccio bene.» Fu l’unico sunto che riuscì a fare, rendendosi conto solo dopo aver pronunciato quelle parole di quanto assurde potessero apparire, in un contesto simile.
 
Greg alzò le sopracciglia, un’espressione di viva sorpresa sul volto.
«Ok. Come vuoi.» Commentò quindi, dopo qualche secondo di silenzio. «Farò partire la segnalazione di scomparsa immediatamente.» Aggiunse, alzandosi. «Vuoi che ti accompagni in ospedale? Per quella, dico.» Si mosse appena, indicando con la testa la mano dell’altro.
 
John sembrò ricordare la ferita solo in quel momento, dopo aver seguito la traiettoria dello sguardo dell’ispettore.
«No, non ce n’è bisogno.» Rispose, stringendo le dita sulla fasciatura. «Ho solo bisogno di trovare mia figlia.» Aggiunse, la voce bassa e gli occhi opachi.
 
«Vieni con me in centrale. Non voglio che resti da solo.» Lestrade aggirò il tavolo, posandogli una mano su una spalla, sentendolo tremare sotto la sua stretta leggera.
 
«Devo cambiarmi.» Rispose l’altro, in modo automatico, i pensieri offuscati.
 
«Ti aspetto qui.» Con gentilezza, l’ispettore gli diede una piccola spinta, sorridendo in modo rassicurante e comprensivo allo sguardo perso del medico. «Fa’ una doccia e metti dei vestiti puliti. Io intanto telefono a Donovan e faccio partire le ricerche. Ok?»
 
John sbatté un paio di volte le palpebre, tentando di riemergere dalla bolla d’aria nella quale si sentiva immerso. Alla fine, in silenzio, si diresse verso la porta, annuendo appena.
 
Lestrade lo seguì nel salotto, osservandolo muoversi in modo pesante ed insicuro in direzione delle scale, ogni passo un piccolo tremore a muovergli braccia e spalle.
 
Quando il medico non fu più nel suo campo visivo, cercò con una mano il telefono nella tasca del cappotto. Compose il numero dell’interno del sergente Donovan con un lungo sospiro, portandosi il cellulare all’orecchio mentre si passava l’altra mano sul viso, stanco.
 
«Capo.» La voce della donna, acuta, rispose dopo un paio di squilli.
 
«Sally, voglio che mobiliti l’intera squadra. Abbiamo un problema.» Dal piano di sopra, il rumore dell’acqua che veniva aperta giunse attutito, smorzato. Lestrade alzò gli occhi verso il soffitto chiaro del salotto, inspirando a fondo.
«Un grosso problema.»
 
 
 
 
Seduto di fianco a Lestrade, John osservava distrattamente colore e forme delle abitazioni cambiare, in un susseguirsi di strade e vicoli.
 
Il viso di Sherley continuava a sovrapporsi al proprio riflesso nel finestrino, la mente satura di pensieri. Alla fine una sola parola, solitaria, si staccò da tutte le altre, crescendo fino ad occupare ogni angolo della sua mente.
 
Bugia.
 
Era stata tutta un’enorme, mastodontica bugia. Fin dal primo istante, dal primo sguardo.
 
Mary aveva mentito sul suo nome, sul suo passato, sulla sua natura.
 
E adesso aveva portato via sua figlia. E lui aveva permesso che accadesse. Aveva accettato. Tutto. Sempre.
Persino un proiettile nel petto del suo migliore amico, ed il suono assordante del monitoraggio cardiaco che segnava l’assenza di battito.
 
«Non ho scelto io di restare con lei.»
 
John affondò le unghie nel cotone dei pantaloni, più a fondo gli fosse possibile.
 
Come aveva potuto essere così stupido?