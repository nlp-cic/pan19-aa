per mettergli le mani sulle spalle e cominciare a spingerlo  via. «Quindi, se mi permetti, ti suggerisco di tornartene a casa, farti  una bella doccia—»

Daniele è sconvolto.

«Ma Marco! Ma sei serio? Che vuol dire che non c’è più niente da fare?! Il programma—?»

«—L’abbiamo rivisto cinquanta volte negli ultimi tre giorni, Daniele, non c’è più niente da aggiungere—»

«—le liste—»

«—Leandro  le ha portate in questura ieri, stamattina è arrivata la conferma che è  tutto perfettamente in regola, Dani, siamo pronti a—»

«Mi stai dicendo che non c’è neanche un’inaugurazione? Un evento da benedire? Una festa di compleanno? Un—»

«Dani,  Daniele, piantala, stai zitto, respira,» ridacchia Marco, neanche  lontanamente irritato dallo scetticismo nervoso di Daniele. Ilary gli  avrebbe già tirato una ginocchiata nelle parti basse, per dire. «Non hai  più impegni, per oggi, giuro, abbiamo inaugurato tutto l’inaugurabile e  non c’è un solo giornale a Roma che non abbia avuto in copertina la tua  faccia e no, non hai neanche da lavorare, Ilary mi ha esplicitamente  vietato di farti tornare in ufficio e Montella ha fatto cambiare la  serratura sulla porta d’ingresso, quindi non ci pensare.»

«Mi sentirei offeso, se non fossi così sconvolto.»

Marco  ride di nuovo – sono già un paio di giorni che porta gli occhiali,  Daniele non è ancora riuscito a rassegnarsi a quanto profondamente lo  odia, perché è ingiusto che sia bellissimo anche così, – e poi tira  fuori da una tasca della giacca l’iPhone che ormai usa pure per farsi il  caffè (no, davvero. Un suo amico smanettone gli ha fatto un’app  personalizzata che lo collega con Dio solo sa che chip a infrarossi  dentro la macchinetta dell’ufficio, e basta che Marco prema un bottone  perché quella si metta in funzione, tipo telecomando del cancello del  garage).

«Gaia è a una festa di compleanno,» dice, in tono quasi di  scuse, scrutando l’agenda; Daniele neanche lo vuole sapere, perché Marco  registra gli spostamenti di sua figlia – e soprattutto non vuole sapere  come diavolo fa ad essere così informato, considerando che sono mesi  che Tamara non gli concede una conversazione decente all’infuori di  gelidi convenevoli un finesettimana sì e l’altro no, – perciò si limita a  grattarsi una tempia.

«Ce l’hanno già er DVD dell’ultimo de Tom  Cruise?» chiede, perché buttarsi sul divano a mettersi in pari con  Mission Impossible gli pare il modo migliore – l’unico, d’accordo,  considerato che impazzire dietro a sua figlia non è un’opzione  disponibile, – di impegnare la prima serata libera che ha da qualcosa  come mille anni a questa parte. Magari può fare una maratona.

Il  pollice di Marco slitta sul touchscreen così rapidamente che Daniele  quasi ha una vertigine, e dopo un istante Marco alza gli occhi.

«Te lo posso procurare,» dice, e il suo tono di voce implica in modi non particolarmente legali, perciò evita di investigare. Daniele sorride. «Però ascolta, forse ho un’idea migliore che lasciarti a casa a strafogare popcorn.»

Mette  via il telefono, fa di nuovo il giro della scrivania e tira fuori da un  cassetto un rettangolo di carta che provvede subito a porgere a  Daniele, con una smorfietta contenta e assolutamente mordibile ad  arricciargli le labbra.

«Che roba è?» domanda Daniele, la voce  vagamente arrochita, e si ripete per la millesima volta la lista di  ragionevolissimi motivi per cui non è affatto il caso di saltare addosso  al suo assistente personale. Poi abbassa gli occhi sul biglietto, che  in realtà sono due biglietti, e inarca le sopracciglia così tanto che  probabilmente si è stirato un paio di muscoli della faccia. «’A finale  de Copp’Italia? Di già?»

Marco ridacchia.

«Ma di già dove, Daniele? Lo sai che giorno è oggi?»

«Macchè.  È il lavoro tuo, quello,» sorride lui, e poi guarda meglio i biglietti –  perché è proprio una pessima idea tenere gli occhi incollati al viso di  Marco, quando Marco ha quell’espressione lì, di suprema contentezza  spruzzata con una punta di esasperazione, – e si rende conto che, Dio,  trent’anni che va allo stadio e non ha mai avuto dei posti così buoni. E  costosi. «Marco, ma non posso accett—»

«Daniele, ma sei pazzo? Ti  c’ha invitato Petrucci in persona — il presidente del CONI, Dani,»  chiarisce, allo sguardo vacuo di Daniele; «Certo che accetti e ci vai.»

Daniele, da qualche parte dentro di sé, trova la forza di sorridere.

«Allora  vedi che non avevamo ancora finito co’ gli impegni per oggi,» dice.  Marco si concede di tirargli un pugno di bonario rimprovero su un  braccio – si conoscono da undici giorni, perciò un po’ di violenza  casuale è più che appropriata, soprattutto considerando che Daniele non  si ricorda quand’è stata l’ultima volta che si è allontanato da Marco di  più di venti passi e non è nelle situazioni estreme, tipo la guerra,  gli esami universitari, una campagna elettorale, che la gente tende a  legare più