sua importanza: è successo dopo La Libertà, con il viso di Gennaro umidiccio per qualche lacrima nervosa e una vicinanza simile a questa che si era interrotta dopo un paio di minuti, perché Alex l'aveva spinto all'indietro e aveva trovato il modo di fargli passare ogni preoccupazione; è successo a Capodanno, chiusi in una stanza d'albergo troppo costosa per i loro standard, euforici e poco curanti delle amiche venute da Napoli che probabilmente si aspettavano un fine serata diverso; è successo a casa di Alessio, è successo a casa di Gennaro ed è successo un sacco di altre volte, ma trovarselo addosso, leggero e tremante ad ogni tocco, le labbra schiuse per lui e la sua presa certa sulle spalle, rimane qualcosa di nuovo, di inaspettato, da scoprire ogni volta un po' di più.

Scopre un nuovo Gennaro, adesso, sorridente e sereno, docile e sinuoso mentre lo bacia piano, si siede sulle sue gambe, gli sfiora la pelle del collo con le dita fredde ed Alex rabbrividisce, saggia la stoffa scamosciata della giacca e le curve spigolose che nasconde, sorride sulla bocca dell'altro quando questo gli sussurra un «Sono contento» che suonerebbe insensato, ma Alessio ne fa tesoro e, una mano ancora sulla stoffa che copre il fianco e l'altra sui capelli mossi che cadono sulla nuca, risponde «Anche io».

Gennaro sorride appena tra le sue labbra, lascia scivolare una mano sul suo petto ed Alessio se lo tira un po' più vicino, come se quelle poche spanne di aria che li separano possano diventare enormi da un momento all'altro; si spalma il corpo esile di Genn addosso stringendolo per la schiena e lui mugola, gli circonda il capo - e il poggiatesta del sedile, ma non ci fa neanche caso - con gli avambracci e freme quando le labbra di Alex scivolano sul suo mento, sulla linea dolce della mascella e sulla pelle del collo, tra le giugulari, dov'è morbida e delicata; Gennaro espira forte tra i capelli di Alex quando la mordicchia appena, stringe le ciocche corte tra i polpastrelli e sorride a metà quando l'altro si lascia sfuggire che «Un po' mi mancavi già», le parole offuscate quando si scontrano con la pelle.

Alessio si pentirebbe di averlo confessato, se la situazione fosse un'altra, un po' per pudore, un po' per i limiti che si erano costruiti attorno senza nemmeno parlarne; questa constatazione suona comunque naturale, sincera, e l'incertezza del più giovane si spegne col «Tu a me più di un po'» di Gennaro, che torna a baciarlo, una scia di fretta nei movimenti e il respiro concitato.

Ad Alessio quasi viene da ridere, perché è passata solo una settimana, in fondo, si sono visti ogni singolo giorno e forse è stato proprio quello, a renderli così bisognosi l'uno dell'altro.

È lo stare sempre insieme, sempre vicini, sempre chini sullo stesso foglio o impegnati allo stesso pc, ma mai potendo agire come vorrebbero, a farli stringere con così tanto impeto, la testa di Gennaro che picchia un paio di volte sul soffitto e l'altro che ride sulle sue labbra, i piedi di Alex che rovesciano le bottiglie - chiuse, per fortuna, ma ormai saranno più schiuma che birra -, la risata leggera di entrambi che rompe il bacio quando le note tranquille di Chet Faker lasciano spazio alla playlist techno riservata a quando fanno serata.

È quando si sporge all'indietro per tornare a dieci canzoni prima, che Gennaro indugia sulle sue stesse ginocchia, indeciso sul da farsi, se tornare sul viso di Alex o scivolare tra il sedile e il cofano,dargli un po' di più, dargli quello che forse desidera anche più di lui; Alessio, in ogni caso, se lo trascina addosso per le cosce prima che possa decidersi, e Gennaro lo lascia fare.

C'è la sua mano callosa a scostargli i capelli dalla fronte, un bacio sulla tempia e il collo teso all'insù per arrivarci; ci sono le labbra fini sul viso, le mani sui fianchi a premere un po' e Gennaro calcola i movimenti, si lascia manovrare, lascia che la stretta di Alessio lo porti a scontrarsi con lui.

Questo assecondarsi, capire al volo il volere dell'altro, è una delle cose che Alex sì, poteva aspettarsi, ma che lo scuote ogni volta, tra la mano di Gennaro che è scesa sulla gola e il dondolio leggero dei suoi fianchi, tanto esili quanto convinti; non hanno bisogno di parlarne, nonostante adorino farlo - parlano tanto, loro due, parlano veramente un sacco anche quando non ce n'è necessità, parlano e rimangono sulla stessa lunghezza d'onda, lo stesso ritmo, la stessa docile frenesia, che li circonda anche adesso e che si interrompe solo quando «Aspetta», sussurra Alex, il tono appena più roco del solito e gli occhi liquidi quando incontrano quelli preoccupati dell'altro.

Alessio gli lascia un altro bacio, una carezza sul fianco e poi «Fammi alzare, siediti tu» chiede, le mani che lasciano la stoffa della giacca e un'ombra di indecisione quando Gennaro lo guarda tra il curioso e il contrariato; lo fa, in ogni caso, si alza controvoglia