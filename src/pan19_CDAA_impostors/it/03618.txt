del mondo per chiunque vivesse. I neonati lo facevano e neanche ci pensavano. Ed eccolo lì, il miserevole Goro Akechi, disperato perché non ricordava più come si faceva a vivere.

Questi pensieri lo agitarono terribilmente. Un sorriso amaro si fece strada dentro di lui ma non raggiunse le labbra. Sarei dovuto morire lì. «U-u…» il fiato gli si mozzò in gola in un accenno di nuova iperventilazione. Non merito questo. Un nodo alla gola che prima non c’era lo strinse più forte di quella corda che ora chissà dove era finita. Dovevo morire lì. Dovevo…

«Ehi, ehi.»

Eccola di nuovo, la voce calma e sicura di Akira Kurusu. Il suo acerrimo nemico, il suo rivale. L’unica persona che fosse mai riuscita a sopravvivergli e non una, ma ben due volte. Il giorno in cui aveva sparato un proiettile dritto nelle sue tempie si era sentito l’uomo più potente del mondo. Una delle vette più alte dell’Everest. Eppure, eccolo lì. Più vivo di lui, senza dubbio, e capacissimo di respirare. Ma soprattutto, era lì per lui. Avrebbe dovuto lasciarlo a marcire su quella maledetta nave, lasciare che lo uccidessero, smettere per una volta di volersi accollare il peso della vita di qualcun altro.

«Akechi,» il viso del ragazzo di fronte a lui, pur nella penombra, era estremamente serio, «Sei forte. Molto più forte della maggior parte delle persone che conosco. Sei speciale. Magari non andiamo d’accordo su molte cose, io e te, ma se non ti riprendi non avremo nemmeno mai l’occasione di parlarne, che dici?»

«D-di cosa… parlare?» Aveva la bocca così secca e impastata che anche mormorare era difficilissimo. Per la prima volta, Akira si lasciò andare ad una leggera risata. Il peso delle sue mani sui suoi polsi svanì. Finalmente libero, tuttavia, Akechi non si mosse di un millimetro.

«Uhm… che ne dici dei pancakes?»

«P-pan…» la sua voce si spense. Non se ne accorse nemmeno. Il pensiero del cibo aprì una voragine nel suo stomaco. Improvvisamente, si domandò da quanto tempo fosse che non metteva qualcosa sotto i denti. La sua pancia, di simile accordo, brontolò forte. Questo guadagnò un’altra risata da parte di Akira, che sorrise in una maniera che Akechi non avrebbe esitato a definire dolce. Il ragazzo a quel punto avvicinò una mano al suo viso e con gentilezza scansò le ciocche di capelli che aveva sulla fronte, umida e sudata. Akechi sentì il calore della sua pelle contro la propria e rabbrividì. Poi Akira si voltò lateralmente, guardando un punto lontano nella stanza ancora immersa nella semi oscurità.

«Morgana, vieni a tenergli compagnia. Prendo il necessario e torno.» Prima di alzarsi dal letto, allungò una mano e fece scorrere il vetro della finestra lungo i cardini finché non l’ebbe quasi del tutto chiusa. Pensò probabilmente che sarebbe stato meglio lasciare un po’ di spazio affinché dell’aria nuova continuasse a entrare. Akechi, che aveva finalmente ritrovato un po’ di calma senza nemmeno rendersene conto, avrebbe voluto chiedere ad Akira di non andare, ma non aveva la voce né la forza per farlo. Come poteva la sua presenza rassicurarlo al punto da fargli provare un tale senso di smarrimento? Non era forse abituato alla solitudine?

Il gatto nero dagli occhi azzurri di nome Morgana salì sul letto nel punto esatto dal quale Akira si era appena alzato. Akechi lo seguì con lo sguardo fin dove poté e lo vide mentre scendeva i primi scalini. Involontariamente, tutto il suo corpo aveva seguito i suoi occhi e la sua mano sinistra pendeva fuori dal letto adesso, in direzione del punto dove Akira era sparito. Fu in quel momento che si rese conto di avere le mani sporche e bagnate. Stringendo il pugno debolmente e sfregando le dita tra loro, riconobbe la consistenza di quel liquido.

«Ehi…» la voce di Morgana lo raggiunse. Lentamente, si voltò verso di lui e fu segno sufficiente a far capire che aveva la sua attenzione. Meglio che pensare alle proprie mani sporche di sangue, che lo avrebbero perseguitato a vita. «Sono felice che ti sia svegliato… Siamo stati tutti in pensiero.»

Questa semplice confessione fece scattare diverse domande nella testa di Akechi, prima tra le quali figurava “da quanto tempo non sono sveglio?”. E poi, man mano che il suo cervello processava tutte le informazioni, provò una sensazione che non sapeva descrivere. Un groviglio di emozioni a metà tra il cuore e lo stomaco. Tutti… Sentiva anche un caldo incredibile, ma non sapeva dire se fosse per la febbre o per questa buffa sensazione. Perché aveva la febbre, no? Altrimenti…

«Akira mi ha detto di tenerti compagnia,» Morgana interruppe il suo corso di pensieri, «Significa che vuole che non ti addormenti di nuovo mentre lui non è qui. E che non ti senta solo, probabilmente.»

Il massimo che riuscì a fare fu annuire flebilmente.

«Fai fatica a parlare, giusto? Allora parlerò un po’ io. Forse ti stai anche chiedendo varie cose quindi proverò a darti qualche informazione,» il gatto si leccò una zampa, per poi passarsela sul muso.