della vita di altri.”
Harry si morse la lingua per non rispondere a voce alta. La mattina era andata relativamente bene, Voldemort non aveva ancora detto nulla che lo facesse arrabbiare, ma ovviamente non poteva continuare così a lungo, vero? Voldemort faceva tanto il grande e potente Oscuro Signore, ma in realtà era solo un bullo che si divertiva a utilizzare i trucchetti più sporchi per fare del male agli altri. Non era diverso da Draco Malfoy.
“Sì, Potter, cerca pure di consolarti dicendoti che è tutta colpa del brutto e cattivo Oscuro Signore. Non servirà a nulla. Perché, in fondo, lo sai che è colpa tua se i tuoi amichetti sono morti. Era per te che combattevano, Harry, ed è per te che sono morti. Tienilo bene a mente, sempre, così forse riuscirai ad evitare che succeda anche agli altri tuoi amici. Avresti dovuto ricordartelo anche ieri, quando hai cercato di attaccarmi.”
Harry ebbe un tuffo al cuore. Quando era tornato alla realtà dopo quella specie di viaggio all'interno della sua mente del pomeriggio prima, non era neanche stato sicuro di non essersi sognato tutto. Non aveva pensato all'eventualità che Voldemort si ricordasse del suo tentativo di attaccarlo e decidesse di fargliela pagare in qualche modo.
“Per il momento non ti punirò, Potter, ma se accadrà di nuovo, se tenterai di nuovo di attaccarmi, per qualsiasi ragione, considererò il tuo giuramento infranto e agirò di conseguenza. Ci siamo capiti?” domandò, e Harry sentì una stilettata di dolore partigli dalla testa e percorrergli tutti i nervi del corpo. Evidentemente, Voldemort poteva fare anche questo per assicurarsi che il messaggio arrivasse forte e chiaro.
Harry annuì e cercò di non pensare a come presto avrebbe imparato l'Occlumanzia e la prossima volta che avrebbe attaccato Voldemort, questo non avrebbe visto il colpo arrivare se non quando per lui fosse stato già troppo tardi. Cercò di non pensarlo, ma una recondita parte del suo cervello formulò il pensiero comunque. Fu quindi un sollievo quando Voldemort non aggiunse altro: forse c'erano già dei pensieri che Riddle non riusciva a cogliere, quelli più profondi e nascosti. In fondo, neanche uno straordinario Legilimens come lui poteva tenere sempre tutto sotto controllo: doveva per forza avere dei punti deboli, delle falle. La cosa era da investigare, ma se fosse stata vera sarebbe stato un buon vantaggio da sfruttare.
“Eccoci arrivati, Signor Potter. Questa è la cella di Lucius Malfoy. Desidera che la accompagni dentro?”
“Eh?” domandò Harry, scuotendosi dai suoi pensieri. Si trovavano davanti alla porta blindata di una cella, in un lungo corridoio semibuio cosparso di molte altre porte identiche. Avevano davvero superato la guardia Thompson di cui Dubberby aveva parlato senza che Harry neanche se ne accorgesse? Doveva imparare a non distrarsi così tanto quando parlava con Voldemort, o a forza di sembrare costantemente con la testa tra le nuvole avrebbe fatto insospettire qualcuno, probabilmente Hermione.
“Erm, no, va bene così.”
“Come desidera. Devo però chiederle di lasciarmi la sua bacchetta, per ragioni di sicurezza. Non che sospettiamo che lei potrebbe darla al prigioniero o che lui sarebbe in grado di prendergliela con la forza, di certo non a lei, Signor Potter, ma sa com'è, le regole sono regole.” Disse Wilkins con un tono di scuse, porgendo la mano per prendere la bacchetta.
Harry era troppo nauseato dall'esagerata venerazione che tutti sembravano avere per lui per concentrarsi sul fatto che, in effetti, l'idea di separarsi dalla sua bacchetta non gli piaceva per niente, non dopo essere finalmente riuscito ad aggiustarla. Dopo la Battaglia di Hogwarts, Hermione parlato con Hagrid, che si trovava nella radura (Harry era stato troppo preso dal combattimento per accorgersene e a quanto pareva Hagrid era stato legato e imbavagliato), e aveva dedotto che la Bacchetta di Sambuco era letteralmente saltata nella mani di Harry perché il suo vero padrone era lui. Era riuscita a dedurre che doveva essere appartenuta a Draco da quella notte sulla Torre di Astronomia e che Harry gliela avesse presa quando lo aveva disarmato a Malfoy Manor. Hermione era quindi andata nella radura della Foresta Proibita dove Harry e Voldemort avevano combattuto e per terra, praticamente sepolta dal fango, aveva trovato la Bacchetta di Sambuco. Quando Harry si era svegliato dal coma rigenerativo, alcuni giorni dopo, Hermione gliel'aveva data e la prima cosa che lui aveva fatto era stata riparare la propria bacchetta di agrifoglio. Adesso, quindi, era in possesso di tre bacchette: quella di Sambuco, che aveva intenzione di nascondere in un qualche luogo sicuro dove non sarebbe mai stata trovata, quella di Biancospino che era appartenuta a Draco Malfoy, e la sua. In quel momento però aveva addosso solo la sua, che consegnò a Wilkins.
L'Auror la ripose con cura in un astuccio che aveva a lato della cintura e tirò fuori le chiavi per aprire la porta della cella.
“Hey,” disse una volta aperta la porta, rivolgendosi all'interno della cella, “Hai una visita.”
“Una visita?” Harry sentì rispondere in tono sorpreso. La voce un tempo profonda e raffinata aveva assunto una tonalità più roca e aspra, ma rimaneva inconfondibilmente quella di Lucius Malfoy.
Wilkins tornò a rivolgersi a Harry, aprendo di più la