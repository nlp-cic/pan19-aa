segue. Crolla a terra, mentre il demone si alza in piedi e percorre il perimetro della sua gabbia (non pensarci, non pensarci, Dean è diverso da lui).

A passi lenti, senz'aver fretta. In fondo, dove vuole che scappi? Con gli occhi chiusi, tutto ciò che può fare è ascoltare il suono della sua voce.
“Sono qui, Sammy; tutto quello che vuoi, Sammy.” Suona come un dialogo, come se fosse rivolto a lui, ma non lo è. È un monologo tra Dean ed il passato, dove lui è soltanto l'agente perturbatore.


“Ma certo che puoi abbandonarmi, Sammy.”


I passi s'avvicinano, adesso veloci. Sente la sua presenza, solida e imponente e minacciosa. “Cos'hai fatto tu per me, eh?”
Ho rinunciato ad una vita normale perché potessimo averne una, vorrebbe dirgli, ma non è forse quanto ha fatto Dean?

“Apri gli occhi.”

Sam obbedisce. Suo fratello -o quel che ne resta- si accuccia vicino a lui, attento a non toccare il pavimento lurido.
“Conta con me, fratellino.” Sbatte le ciglia ed i suoi occhi tornano verdi. Sono freddi e spenti, ma sono verdi.
Incatenano il suo sguardo come lui ha fatto con il suo corpo e non lo lasciano andare.

“Mamma brucia, la casa brucia, e con loro ogni speranza di avere una vita normale. Uno.”
Ogni traccia di gentilezza, per quanto apparente, è svanita dalla voce della creatura.
Né vi è rabbia, se è per questo; la sua voce è piatta e fredda come i suoi occhi.

Nella sua testa, Sam conta, uno. Due, tre, cinque, dieci…
Non c'è fine alle sue colpe, ed è vero, tutto vero...

“Il tuo fratellone muore per salvarti la pelle e tu cosa fai? Ti dai alla pazza gioia con la prima puttana che ti capita sotto mano, ti ingozzi di sangue di demone fino a perdere la testa. E non una qualsiasi, no... Ruby.”

Sam sta singhiozzando, ormai, miserevole e tremante. Un velo di lacrime gli impedisce di vedere ed abbassa lo sguardo, ma una mano ferma gli alza il mento, obbligandolo a riportare gli occhi sulla figura annebbiata. Dean gli asciuga le lacrime con il tessuto della sua maglia -un gesto così familiare che fa male al cuore.

 “Ti piace il sangue demoniaco, Sam? Allora vieni a prendertelo.”

Non si preoccupa di quanto profondamente la lama affondi nella carne -al contrario di quella di Sam, guarirà in pochi attimi.
L'odore gli riempie le narici fino a rendergli la testa leggera per motivi completamente differenti dalla stanchezza e dal dolore.
Non c'è stallo, c'è solo sconfitta.


E la fame di potere… oh, la fame.
FamefamefameFAME.


Ringhia dal profondo della gola; è un suono disumano, animale, ma la sua umanità è andata persa quando la prima, sottile linea rossa è apparsa sulla pelle lentigginosa. Afferra il suo polso con la mano sana -ma il demone s'allontana, l'ombra di un sorriso a stirargli le labbra.
Aveva quasi dimenticato potesse sorridere.

Il sangue gocciola sul pavimento, sporcandosi e unendosi al proprio ormai rappreso; Dean ride, sfidandolo ad assaggiarlo -la porta che si spalanca, la bianca luce intensa, sono la sua salvezza ed insieme la sua dannazione.

 ***

L'ennesimo conato gli contrae lo stomaco e Dean rimette per quella che sembra la millesima volta.
Cosa, non saprebbe dire. Nei giorni seguenti il suo risveglio non ha mangiato né bevuto nulla.

Castiel ha provato a portargli del cibo, qualche tempo prima. Ci sono resti di cibo sparsi sul pavimento a confermarlo, ma nessun piatto, bicchiere o vassoio; dopo che ha cercato di infilzarsi con un frammento del suo bicchiere, deve aver pensato che fosse rischioso.

Come se gli fosse possibile morire davvero.

Non l'aspettano il paradiso, l'inferno o il purgatorio, dall'altra parte; soltanto un'eternità fatta di occhi neri, indifferenza e sangue.
Quando il dolore raggiunge il punto massimo e le mezzelune sanguinanti sul suo palmo non bastano più a quietarlo, Dean desidera soltanto di poter scivolare di nuovo nel buio, rinchiuso in quella sua cella a forma di stanza fino alla fine dei tempi.

Ha passato il primo giorno a chiamare suo fratello, incessantemente. Il secondo -o forse il terzo? I giorni, i minuti, si fondono e scorrono o troppo lenti o troppo veloci- ad implorare Castiel perché portasse Sam più lontano possibile, in un luogo sicuro dove lui non possa mai più raggiungerlo.

“Sam è guarito, Dean.”

Sei un bugiardo, gli ha urlato contro.
Come può essere guarito, quando gli basta chiudere gli occhi per vederlo riverso sul pavimento, ricoperto di lividi ed escoriazioni?
Come può esserlo, quando non bastano le mani sulle orecchie per fermare il suono delle sue grida?

Alla fine, Castiel ha esaudito le sue suppliche. Ha trovato quella stanza, nascosta nell'angolo più remoto del bunker, e lì l'ha rinchiuso.
Non che volesse, ma non ha avuto scelta: fuori è pieno di oggetti fragili e taglienti. Si è premunito di farglielo