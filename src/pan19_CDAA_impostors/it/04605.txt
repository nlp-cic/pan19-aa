sono fermi sulla tavoletta di legno e allora la sensazione dev'essere la stessa di quella che prova Superman quando vola. O delle ragazze. O della sua nuova idea di prendere la macchina ed andarsene al mare a far volare aquiloni. Migliaia di aquiloni liberi che volano su quella massa di acqua salata. Sarebbe come il Giorno del Corvo (di cui doveva ancora parlare col direttore), solo con aquiloni più grandi, più colorati, e poi la notte si dovrebbe rimanere sulla spiaggia a cantare intorno ad un falò e far bruciare quelle bacchette di fuochi d'artificio, o come si chiamano. Sarebbe bellissimo da fare. E poi, magari, sarebbe andato a salvare le balenottere azzurre al Polo Nord. Perché stanno al Polo Nord, vero? A volte aveva anche dubbi che esistesse per davvero. Non aveva capito se il soggetto della frase fosse le balenottere o il Polo Nord. Ma dev'essere bello, alzare gli occhi al cielo e vedere tutti quei colori la notte, mentre i pesci nuotano sotto il ghiaccio e tu sei lì, in mezzo, e il tuo cuore scoppia di felicità. Noah voleva vivere una vita viva. Non riusciva a capire quel tipo di persona che riguarda i suoi ricordi e più che il racconto di avventura, sembra il racconto di una vita di routine. Quelle che hanno in sottofondo un violino e un pianoforte. Sono tristi i violini. La sua vita non dovrebbe essere un violino, magari una chitarra. Magari dovrebbe imparare a suonare la chitarra e proporre alla scuola un concerto annuale rock. A tutti piacciono i concerti. Potrebbero dare fuoco a qualche palcoscenico. Sarebbe divertente.

“Sta zitto.”

Barrington diceva che le sue idee sono stupide. Strano tipo Barry. Diceva che le cose sono stupide, ma poi le faceva con lui. Le cose le dovresti fare solo se le trovi divertenti. O se sono geniali. Forse allora, trovava le sue idee geniali di nascosto e lo ammirava tanti quanto lui lo ammirava. A Noah piaceva fare cose con Whelk, anche se lui sbuffava sempre e diceva che non lo faceva perché voleva. Magari lo faceva perché non aveva amici. Non quanti quelli che aveva Noah, ma mica era colpa sua. A lui le persone piacciono. Starebbe ore con le persone. Vivrebbe per le persone.

Barry diceva che Noah è una mezza specie di puttanella. Beh. No. Diceva proprio: Czerny, sei una puttanella. Perché camminava per i corridoi della scuola e sorrideva a tutti e salutava tutti e parlava con tutti e le persone rispondevano. (Non all'inizio.) (All'inizio Noah è timido, non parla tanto, è un sorriso nascosto e sogni segreti.) (Poi arriva la sua energia. Quella arriva sempre dopo.) Non tutti rispondevano con la sua stessa energia, è vero. Alcuni alzavano gli occhi al cielo e poi facevano quel sorrisetto sarcastico. Altri sorridevano e basta. Whelk diceva sempre che gli dava fastidio, la sua sola presenza era ingombrante, fastidiosa, pesante. Ma lo diceva scherzando. Certo. Noah ne è sempre stato sicuro. Barry scherza. Gli vuole bene. È suo amico. (“Un amico non-…” basta.)

Solo che a volte gli era difficile capire cosa volesse dirgli, cosa gli passasse per la testa. Whelk le cose non le diceva con le parole. Le diceva con sguardi, con smorfie e con espressioni vuote. Noah odiava quelle espressioni vuote. Odiava proprio il vuoto in generale quando si trattava di vita, o di Barry. Se ci pensi bene, una persona non dovrebbe essere legata al vuoto, una persona dovrebbe essere piena. Di energia, o di parole. Di anima. Non puoi essere niente, altrimenti non saresti. Whelk faceva finta di non essere. Stava lì, con il suo modo di fare da emarginato, che si portava in avanti i capelli e sbuffava in continuazione, sperando che nessuno gli rivolgesse una parola. Poi, però, quando qualcuno si azzardava a parlargli, lui rispondeva e gli brillavano gli occhi.

Whelk era bellissimo, quando gli brillavano gli occhi, solo che non si riusciva a capire cosa. Cosa lo riempisse. (Non poteva essere riempito dagli altri, non è così che funziona.) E l'unico modo per scoprirlo era cercare di farlo parlare. Cercare di non travolgerlo con il suo essere troppo… Noah. Noah era un'esplosione: bastava non esplodere per non travolgere il suo amico. Il suo migliore amico, dai. Per scoprire chi fosse, effettivamente, il suo migliore amico. Bastava rallentare un po' i pensieri e perdersi nella sua contemplazione.

In cinque minuti gli erano passati per la testa millenovecento-qualcosa pensieri. Quanti ne saranno passati per la testa di Whelk? Magari avrebbe dovuto chiedere. Imparare a non esplodere è difficile. La mamma diceva che fa parte del processo di maturare e che sarebbe venuto più facile col tempo. Diceva anche che prima poteva permettersi di correre con la mente, però. Perché era piccolo, per lei lo sarebbe sempre stato, e nel mondo già troppe persone hanno dovuto rallentare. Si fa piano piano, crescere, un anno alla volta. Lui era solo felice di star crescendo con Barry ed avrebbe voluto capire come stava crescendo lui. Perché gli vuole bene. (Voleva.) (Vuole.)