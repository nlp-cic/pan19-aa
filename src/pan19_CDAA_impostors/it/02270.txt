Fingeva di essere in difficoltà per non darmi soddisfazione. Se avessi letto anche tu “Piccoli maghi, grandi bugie”, sapresti che è un comportamento comune alla sua età. Augusta batté le palpebre un paio di volte, spiazzata da cotanta stupidità. Si ritrovò a pensare che il naso di Algie era davvero enorme, e che le sarebbe piaciuto tanto piazzarci sopra un destro micidiale. Chissà, magari se lo avesse fatto, il problema nel cervello di suo cognato (qualsiasi esso fosse) si sarebbe risistemato da solo. Per magia. Stava per verificare questa sua nuova teoria, quando Neville la riportò bruscamente alla realtà. - Nonna... ti prego... - pigolò infatti il bambino, ormai disperato. Lo scaffale a cui si era aggrappato dopo aver fluttuato un bel po’ in aria scricchiolava in modo sinistro, e le manine iniziavano a dolergli per lo sforzo di reggersi. Decisamente non era una bella situazione, per lui. Certo, sempre meglio di quella volta che zio Algie era venuto in camera sua di notte e aveva appiccato il fuoco al suo letto. Voleva solo riscaldarlo, in maniera tale che Neville reagisse istintivamente e facesse un qualsiasi tipo di magia, ma si era lasciato prendere un po’ la mano. Fortuna che in quel momento il bambino era andato in bagno, altrimenti la punizione di zio Algie sarebbe stata decisamente più severa di quella che alla fine gli aveva impartito Augusta. - Non aver paura, Neville. - La nonna inspirò a fondo e chiuse gli occhi. Quando li riaprì, sembrava stranamente tranquilla. - Algie, - sussurrò, calmissima. - Fallo scendere. Ora. Riconoscendo in quel tono di voce il preludio ad una delle vere esplosioni di rabbia di Augusta, Algie deglutì e abbassò lo sguardo. Dannazione.Quello era il ventesimo esperimento che vedeva sfumare, e non per colpa del ragazzo o della sua assenza di magia – assenza! Figuriamoci! Il figlio di Alice e Frank… Magonò? – ma a causa dell’ottusità e della rassegnazione dei suoi familiari. Come pensavano che Neville sarebbe riuscito a tirar fuori i suoi poteri, se loro non lo aiutavano? Ah, ma va bene, non era importante, lo ameremo anche se non è un mago… Sciocchezze, sciocchezze! Il suo pronipote non era un Babbano, il suo pronipote avrebbe fatto grandi cose con la magia, aveva solo bisogno di essere bene indirizzato! E se il modo giusto di farlo era metterlo leggermente in pericolo, beh, Algernon Paciock l’avrebbe fatto fino a non avere più forze. Ma la rabbia di Augusta, in quel momento, rischiava davvero di trasformarsi in pura ferocia; per cui l’anziano mago trovò più saggio arrendersi. - Come vuoi - borbottò. Un rapido movimento di bacchetta e Neville si ritrovò a terra, sano e salvo. La nonna lo aiutò bruscamente a rialzarsi, poi gli fece cenno di uscire dalla stanza. Rimasta finalmente sola con Algie, Augusta sospirò e la sua espressione, da irosa che era, divenne infelice. - Te l’ho già detto, - mormorò stancamente. - Non puoi dare a te stesso e a Neville false speranze. Ha otto anni, ormai, dobbiamo accettare il fatto che… - Non sono false speranze! E lui non è un Babbano. Roof dice che i traumi infantili possono ritardare la comparsa di magia, dobbiamo solo aiutarlo! - Dobbiamo volergli bene, qualsiasi cosa sia. È questo il solo modo in cui possiamo aiutarlo. - E quindi, tu vorresti lasciar perdere? - Algie era esasperato. - Vuoi arrenderti? Lasciare che Neville sopprima la sua magia, o abbia sempre troppa paura di usarla? - È difficile usare la magia, se non la possiedi. - Questo lo dici tu! Furibondo, Algie si scagliò contro la cognata, la quale non si mosse di un millimetro. - Che prove hai che Neville non sia un mago? Tu e Alfred e anche Archie, che riposi in pace, siete sempre stati convinti di ciò, senza nemmeno darvi il beneficio del dubbio! Perché tanta fretta di rassegnarvi? - Perché è difficile, razza di idiota! - tuonò Augusta. - Perché prima lo accettiamo meglio è! Perché dobbiamo… - … arrenderci? - Essere realistici. Potrai leggere tutti i libri del mondo, Algie, ma se non inizi a guardare in faccia la realtà farai solo del male a te stesso e a chi ti sta attorno. - Gli occhi di Augusta mandarono un lampo. - E non permetterò che nessuno faccia del male a mio nipote. Algie avrebbe voluto ribattere, ma si costrinse a tacere. Augusta lo guardò ancora, come sfidandolo a parlare, poi girò sui tacchi e si allontanò. - Il tè è pronto, tra un minuto te lo porto. Enid è già di sopra. - Grazie - rispose Algie, gelido.   Rufus Roof aveva ragione, aveva ragione su tutti i fronti. “Difficilmente i vostri congiunti apprezzeranno gli sforzi che farete.” Dire che non l’apprezzavano era un eufemismo! Ma come proseguiva, quel paragrafo? “D’altra parte, una volta che li avrete messi di fronte ai risultati concreti che il metodo educativo da me esposto è in grado di ottenere, saranno costretti a riconoscervi i dovuti meriti.” Risultati, risultati. E come poteva ottenere risultati, se gli tarpavano le