impiegati statali. Guardai l’orologio, stupendomi del tempo che mi ci era voluto per prepararmi: era passata più di mezz’ora. “Mandy, sbrigati!” urlai dal soggiorno, frugando in un cassetto di cianfrusaglie alla ricerca di un orologio da polso. Ne passai in rassegna alcuni, decisamente troppo costosi perché potessero davvero appartenere a qualcuno della mia famiglia. Chiusi il cassetto, abbandonando l’idea: non avevo intenzione di presentarmi a lavoro con addosso merce di contrabbando. Mandy uscì dal bagno, legando i lunghi capelli neri in una coda.

Mi ero sempre ritenuto fortunato ad avere una sorella. All’età di quindici anni Mandy era molto più sveglia e intraprendente del resto dei miei fratelli, e con rammarico di mio padre era l’unica di noi a non essere mai stata coinvolta in affari illegali. Io e i miei fratelli, Thomas e Archie, eravamo stati introdotti nel mondo dello spaccio alla sua età, ma contrariamente a Mandy nessuno di noi aveva avuto il coraggio di ribellarsi. Il rifiuto non fu mai un’opzione contemplata, sapevamo ciò che ci aspettava e lo accettavamo con indifferenza. Mia sorella non era mai stata così. Aveva messo le cose in chiaro con nostro padre fin dall’inizio, e lui, inaspettatamente, non aveva fatto pressioni. Mi ero chiesto svariate volte se la sua condiscendenza fosse dovuta al fatto che fosse una ragazza, ma dal modo in cui approfittava delle donne mi resi conto che forse, in quanto tale, non la riteneva all’altezza di certe operazioni di marketing, come amava definirle. Il rapporto con mia sorella non era idilliaco, anzi ci trovavamo spesso in disaccordo, perché lei aveva aspettative di vita di gran lunga superiori alle mie, ed il fatto che io non riuscissi a vedere il bicchiere mezzo pieno la irritava. D’altra parte, era l’unica persona della mia famiglia con cui avevo modo di interagire in maniera sana, con cui potevo avere un contatto che andasse oltre le minacce e gli ordini freddi. Mandy era l’unica a sapere della mia omosessualità, non perché glielo avessi esternato direttamente, ma perché non mi ero mai sentito in dovere di nascondere le mie storie, che fossero di una notte o di qualche tempo. Avevamo tutti bisogno di un sostegno nel caos in cui il destino ci aveva catapultato, e Mandy era il mio.

Mi sventolò davanti al viso il mazzo di chiavi, risvegliandomi dai miei pensieri. “Datti una mossa, fratellino.” Afferrai il mazzo dalle sue mani e mi diressi fuori casa, seguito a ruota da mia sorella. “Chi è questa amica che dobbiamo passare a prendere?” domandai, salendo nell’auto sgangherata. “Debbie Gallagher.”“Gallagher? Non abitano a un isolato da qui?” chiesi.“Già, ma si è slogata una caviglia, e non può camminare fino a scuola. Di solito la accompagna suo fratello, ma oggi pare sia uscito prima del solito e lei è rimasta a piedi” mi spiegò, non troppo convinta. “Secondo me è solo una scusa per vederti, quando le ho detto che ci accompagnavi si è illuminata come un albero di Natale” sussurrò come se temesse che qualcuno potesse sentirci. Ridacchiai, pensando a quanto quella frase suonasse come la battuta di un tipico film per ragazzini, in cui la migliore amica della protagonista si innamora di suo fratello più grande. Quanto avrei voluto che il resto della mia vita fosse un monotono cliché da cinema. Misi in moto e partii, accostando appena cinque minuti più tardi. Una ragazzina paffuta dai capelli rossi era in piedi sul marciapiede, e sembrava in difficoltà nel tenersi in equilibrio su una stampella malconcia. Mandy le fece cenno, invitandola a salire. Con un po’ di sforzo, riuscì ad infilarsi sui sedili posteriori, salutandoci allegra. Mi resi conto che probabilmente mia sorella non si sbagliava nel credere che la ragazzina potesse nutrire qualche forma di interesse verso di me; non mi sfuggirono le occhiate furbe che si scambiarono durante tutto il tragitto.

Lasciai le due ragazze all’entrata di scuola, bloccandomi in mezzo alla strada per farle scendere e provocando le urla degli automobilisti che mi precedevano. Non mi preoccupai di scusarmi, mentre ripartivo; il traffico che si era creato nei due chilometri che mi separavano dall’edificio aveva bruciato il tempo extra che mi ero guadagnato alzandomi prima, e all’improvviso mi ritrovai ad affondare il piede nell’acceleratore, nella speranza di arrivare in orario. Accostai fuori dal Patsy’s Pie alle 8:29, congratulandomi con me stesso per l’inusuale puntualità. Appena entrai nel locale, un intenso aroma di caffè e crema pasticciera mi riempì le narici. L’ambiente si presentava con il più classico stile americano: poltroncine di pelle rossa e bianca, tavoli di legno da quattro posti e vetrate luminose, con tanto di poster e manifesti presi da giornali e riviste. Notai persino un televisore in un angolo della stanza, ed uno schermo per la sorveglianza. La pulizia meticolosa che c’era in quel luogo lasciava intendere chiaramente che si trattasse di un locale appena aperto. Mi avvicinai al bancone, dove una donna stava tentando di chiudere un registratore di cassa. Non appena la mia figura gettò un’ombra su di lei, alzò lo sguardo, rivolgendomi un’espressione dapprima confusa; il