nelle spalle quando non sai bene che cosa dire -, dei dettagli che ti rendono unico. E che mi fanno bruciare dentro. Bruciare dal desiderio di sfiorarti, di stringerti, di perdermi dentro di te ancora una volta. Di perdermi e non ritrovarmi più.

 

“Guarda chi c'è.” Il mio anonimato è durato meno di una manciata di minuti. È già il momento di avvicinarsi al gruppo, lasciarsi stritolare da abbracci più o meno convinti, prendere e rendere pacche sulle spalle. Fare le presentazioni. Soprattutto fare le presentazioni.

“Lei è Alice.” Non vincerò un premio per la loquacità, non stasera.

Ma quando sei parte di un gruppo di 20enni, con l'aggiunta di qualche altra fidanzata, non c'è bisogno di tante parole.

I ragazzi fanno qualche commento di apprezzamento, qualche battuta, non abbastanza da mettere Alice in imbarazzo completo, ma abbastanza da infastidire me. Guardo ovunque tranne che nella tua direzione, adesso. Mi rendo conto che è una situazione improbabile, che sono un cretino. Che potrei scoppiare da un momento all'altro.

 

“Piacere, Danilo.”

Quando sento la tua voce, però, non posso rimandare oltre il momento di incontrare il tuo sguardo. Cerco i tuoi occhi. Mi permetti di sfiorarli soltanto per un attimo, non abbastanza per leggerci dentro qualcosa di più di un guizzo di sconforto. Ma forse me lo sono soltanto immaginato perché, egoisticamente, è quello che vorrei vedere.

 

Rotto il ghiaccio le cose per Alice vanno meglio. Per me ogni minuto si protrae nemmeno si trattasse di un'ora. Una tortura cinese.

“Berna che hai? Nervoso per le presentazioni ufficiali?” mi prende in giro Domenico. Non può sapere quanto le sue parole colgano nel segno. Non può sapere quanto mi senta fuori luogo, sciocco, piccolo piccolo.

 

Sei mesi fa ho deciso per tutti e due, Danilo, per me e per te, senza darti modo di farmi cambiare idea. Ci hai provato, Dio se ci hai provato, e ripensare ai tuoi occhi lucidi e allo sguardo distrutto che avevi quando ti ho detto che dovevamo smettere di vederci, smettere di amarci, è una coltellata nello stomaco ancora adesso. Hai detto cose giuste, cose sensate, il problema era che io non ero disponibile a cambiare idea. Mi conosci: sai che quando decido qualcosa, quando mi parte un treno – per dirla come direbbe mia mamma – chiudo orecchie e occhi a qualsiasi alternativa. Quando ho deciso ho deciso. E a novembre ho deciso che farla finita era meglio. Per tutti e due.

Ogni minuto passato da quel momento mi ha fatto realizzare quanto io sia stato sciocco, soprattutto a pensare di cancellarti dalla mia vita così, di punto in bianco. Ma ho tirato avanti, senza concedermi nessuna deviazione, e poco importa se adesso, sei mesi dopo, mi ritrovo più vicino al punto di partenza, a quello che provavo e sentivo quella sera di novembre, di quanto credessi dal mio tranquillo rifugio di Firenze.

Ma ho preso una decisione e non si torna indietro.

 

Oggi però non avrei dovuto portare qui Alice - il pensiero mi fulmina come una saetta, mi fa rabbrividire. Era troppo presto. E non perché io non sia convinto del rapporto che mi unisce a lei, semplicemente perché non sono pronto a unire i due mondi – la mia vita a Firenze, e... te. Forse semplicemente perché sono un codardo.

Quando ha saputo della serata di oggi, però, lei si è mostrata tanto entusiasta all'idea di conoscere tutti - “Può essere l'occasione giusta per presentarmi, no?” - che non me la sono sentita di deluderla. La mia mania di rendere felice la gente, di fare il ragazzo per bene. Cazzo. Non mi sento bene, stasera, non mi sento in grado di interpretare il ruolo del fidanzato modello con lei. Non quando tutto quello che vorrei è prenderti e sbatterti al muro, senza pensare a niente e a nessun altro al mondo.

Mi trattengo, mi costringo a restare al fianco di Alice. Sto con lei, dopo tutto. Sì, dopo tutto. Ma anche se tengo a freno il mio corpo, non riesco in nessun modo a impedire ai miei occhi di cercarti tra la gente, di soffermarmi un attimo di troppo sul tuo profilo, sulla tua bocca, sul torace fasciato dalla maglietta e le gambe incastrate in quei jeans. E di urlare dentro. E di volerti.

 

Non ci siamo scambiati altro che un freddo e impersonale “ciao”. In mezzo a questo casino è stato semplice, per te, defilarti. Ignorarmi senza sembrare troppo distaccato, troppo strano. Dopo l'esperienza a Crotone tutti sanno che eravamo diventati amici, abbiamo condiviso la stanza in ritiro con la nazionale troppe volte per poterlo negare. Ma dopo che le nostre strade si sono divise, io a Firenze, te a Roma, e che l'infortunio mi ha tenuto lontano dalla maglia azzurra, il distacco può sembrare normale. Così va la vita.

Un cazzo. Così va la vita perché l'ho deciso io! E poteva anche sembrare giusto e maturo sei mesi fa, poteva sembrarlo ancora a inizio serata, ma adesso, la musica che mi pulsa fin dentro il cervello e il calore di tutta questa gente che