sorriso allo spirito.

Yami non era perfetto. Era irascibile, scontroso, imprudente, introverso, scostante, orgoglioso, indipendente, testardo. Molto testardo. Atem non era perfetto, ma manifestava la sua imperfezione in un altro modo: la nascondeva fino all’ultimo, dietro a silenzi, sguardi di ghiaccio e citazioni che Yami non capiva e poi, quando non ne poteva più, si lasciava andare, tutto in una volta, per pochi minuti, prima di tornare a indossare la sua maschera.

Yami era spontaneo… a volte… ogni tanto… magari con Yugi.

Atem no. Mai.

Atem era al contempo una sfida e una missione, eppure quel giorno, quando Yami sentì dei singhiozzi soffocati perdersi nell’ombra, non registrò come una vittoria l’aver dimostrato che l’anima del faraone aveva emozioni, ma, proprio come avrebbe fatto con Yugi, si inginocchiò accanto a lui, stringendolo a sé.

«Va tutto bene» mormorò.

Ma Atem non era Yugi. Yugi aveva il viso di chi aveva bisogno di essere protetto e il cuore di chi invece sa proteggere. Atem era il contrario. Fiero, imperturbabile, silenzioso e altero era in realtà fragile come folgorite e Yami sentiva crescere in sé il bisogno di proteggerlo perché capiva, sapeva cosa voleva dire indossare una maschera e sapeva cosa voleva dire sentirsi incompleto.

Nella sua furia di volersi ricongiungere con i propri ricordi, Yami non si era mai soffermato a pensare a quanto questi potessero essere dolorosi. Atem gli aveva confessato di non riuscire a spiegarsi come Yami potesse desiderare di vivere il passato del faraone, quello che Atem aveva visto con i propri occhi: le guerre, la morte, i tradimenti, il sangue, il buio… Proprio come il ricordo delle Ombre Yami, la memoria della sua vita passata perseguitava l’anima del faraone ogni giorno.

Atem si lasciava andare un poco per volta, traendo beneficio dalla presenza di Yami che, inaspettatamente paziente, non pretese più che gli venisse raccontata per filo e per segno tutta la storia del faraone, ma anzi si ritrovò disposto a condividere i propri di ricordi, dei quali era sempre stato geloso. Erano suoi, suoi e basta, li aveva costruiti lui partendo da zero e non li avrebbe mai divisi con nessun altro se non con Yugi. Eppure con Atem sembrava diverso. Forse il faraone aveva ragione, forse gli dei avevano davvero avuto un piano in mente nell’architettare quello che Yami definiva ancora scherzo.
________________________________________

«E poi lo ha spinto nella piscina. Lui dice che è semplicemente inciampato, ma non ci ha creduto nessuno.

«Jono rideva così tanto… non era proprio possibile che fosse successo per sbaglio: era uno scherzo e basta. Yugi era furioso» continuò a raccontare Yami.

Atem rideva piano, immaginandosi la scena.

«Non riesco a immaginarmi Yugi furioso».

Yami annuì.

«Fa decisamente paura, infatti. Non accade spesso, ma quando accade…».

«Meglio essere da un’altra parte, hm?».

«Già» concluse lo spirito con un sorriso.

Atem restò in silenzio, si portò le ginocchia al petto e vi poggiò il mento contro.

Da qualche giorno sembrava aver abbandonato la compostezza che lo contraddistingueva. Yami si chiedeva se quell’atteggiamento, finalmente meno “regale”’, fosse lo stesso che il Faraone Senza Nome aveva avuto intorno ai propri cari. In fondo Atem era il suo specchio, no?
Yami invece… di chi era lo specchio lui? Aveva creduto di essere quello di Yugi, poi del faraone… si era sempre sbagliato. Possibile che adesso fosse una persona a sé, indipendente? Senza neppure avere un nome? In fondo cosa rende una persona una persona? Ricordi, esperienze, sogni…

«-di quando Mana ha fatto cadere Seth nel Nilo».

Perso nei suoi pensieri, Yami non si era neanche accorto che Atem aveva cominciato a parlare: stava ricordando, e se un tempo Yami avrebbe ucciso pur di conoscere queste storie, adesso si accorgeva di provare sempre meno ansia. Avere Atem lì e basta era rassicurante: i ricordi erano lì, nessuno li avrebbe portati via finché c’era Atem. Non c’era fretta. E poi ora, più che le storie in sé, era il fatto che fosse Atem a raccontarle che le rendeva interessanti. Amava il suono della voce di Atem. Era diversa dalla sua: più profonda, più antica… le sillabe della lingua giapponese scorrevano dalle sue labbra senza la minima traccia di accento, eppure Yami non poteva fare a meno di rendersi conto che quella non era la lingua che il Faraone Senza Nome aveva imparato da bambino.

I suoni erano stranieri sulla bocca di Atem, distanti.

«Ero troppo piccolo per ricordare che cerimonia fosse, ma a un certo punto Seth stava facendo delle abluzioni e Mana avrebbe dovuto far levitare la bacinella, per impressionare la folla o qualcosa del genere. Le avevo detto di togliersi i sandali perché sarebbe scivolata sul limo ma come al solito non mi ha dato retta. Diceva che erano nuovi, le piacevano troppo» Atem scosse la testa sorridendo. Con quello sguardo nostalgico sembrava quasi un nonno che raccontasse della propria gioventù. «Ha fatto un passo, uno solo, e poi è subito scivolata. Si è aggrappata alla prima cosa che aveva a tiro, così ha strattonato