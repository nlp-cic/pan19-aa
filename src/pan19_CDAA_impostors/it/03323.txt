iniziale spavento del resto dell'equipaggio (dopotutto questa era l'unica sirena catturata e nessuno voleva fare un altro viaggetto della salute a Whitecap) ma soprattutto dopo che il cuore del missionario ha ripreso a battere con regolarità, si sono rimessi in viaggio.
Il suo breviario è rimasto sull'apertura della teca per far cambiare l'aria e il tritone sembrava essersi ripreso totalmente, certo, a parte il fatto che in fin dei conti è comunque in una piccola prigione di vetro.

Alex socchiude gli occhi.
Continua a pensare alla creatura come un lui, povero e sprovveduto, quando invece deve ricordarsi bene ogni momento dell'attacco delle sirene e che lo stesso Occhi del Mare ha tentato di ucciderlo.
Sente gli occhi pizzicare per questo, ma dopotutto anche sulla barca alla fine era stato rifiutato no?

Tentare di ucciderti apparentemente è solo un altro modo in sirenese per darti il benservito.

Ha intenzione di non guardare la creatura più del necessario e magari usare il tempo di pausa concesso per pregare.
Pensa ancora a tutte quelle povere anime che sono incappate nell'ingordigia delle sirene.
Quel tipo di morte violenta e improvvisa può portare solo al Purgatorio o peggio all'Inferno.
Ha sempre biasimato coloro che volontariamente andavano alla ricerca di quelle creature marine, solo nella speranza di vederle, ascoltare il loro canto o magari innamorarsi per la prima volta e l'ultima.
Alex non si è mai innamorato.
Non ha mai provato l'ardore di quel sentimento tanto sbandierato, perfino nelle canzoni dei più temibili pirati.
Anche questo l'ha spinto a prendere i voti.

Non voleva trovare un lavoro misero, spaccarsi la schiena tutto il giorno, per poi tornare a una casa spoglia e vuota.
Voleva essere utile, magari fare del bene, avere un posto nel mondo, qualcuno da cui tornare, una casa accogliente.
Il convento sembrava il luogo ideale per un orfano come lui.
La fede in Gesù Cristo Salvatore, impartitagli fin da neonato dalle balie dell'orfanotrofio, è stata il punto di partenza, la castità e la mancanza di interesse per chicchessia, solo una presa di coscienza.

Più Alex ci pensa però, più crede che se anche il viso del tritone fosse stata l'ultima cosa che avrebbe visto, sarebbe bastato.
All'improvviso si sente molto vicino a quegli uomini che volontariamente, sceglievano di vedere le sirene, pur sapendo di rischiare la vita.

Il cammino della ciurma procede in quella giungla afosa, Alex sente le gambe indolenzite tirare, la scomoda radice su cui si era poggiato alla prima sosta ora non sembrava più così scomoda.
Chissà come, camminando, si trova sempre al fianco della teca di vetro trasportata da due energumeni di Barbanera, se volta di poco la testa può vedere chiaramente gli occhi della sirena sgranati puntati su di lui.
La cosa lo sta innervosendo.
Quando fa per girasi e pregare gentilmente il tritone di piantarla, accade qualcosa.

Il nerboruto che trasportava la cassa davanti inciampa e cade, facendo rompere il vetro e fuoriuscire tutta l'acqua di mare e la sirena con essa.
Prima che il panico possa scatenarsi in Alex, che succede se sta fuori dall'acqua, morirà, dobbiamo fare qualcosa!, la coda della sirena sembra tremare e asciugarsi, le pinne si ritirano e la pelle si liscia, lasciando al suo posto due gambe umane, sotto lo stupore di tutti.

Occhi del Mare ritira le gambe al petto e si copre alla bell'e meglio incrociando le braccia e lasciando scivolare i ciuffi chiari, lisci e bagnati, sulla fronte.

La sirena è diventata un essere umano completo.

Alex è il primo a riprendersi dallo shock, guardando la sua nudità e sentendo il suo nervosismo dovuto a tutti quegli sguardi indagatori, porge la camicia al... ragazzo?
Ora è a tutti gli effetti un ragazzo come tanti altri.
Certo è pur sempre di una bellezza sconvolgente ed è nudo in mezzo alla giungla afosa circondato da bucanieri senza scrupoli, ma è pur sempre un ragazzo.

Il giovane accetta il pezzo di stoffa chiara con gratitudine e la usa alla bell'e meglio come coperta, ignorando i bottoni.
Probabilmente non ha mai indossato abiti umani.

Barbanera è il secondo a riprendersi: "Beh questo ci facilita le cose! La sirena dovrà camminare. Certo a saperlo prima ci saremmo risparmiati tutta questa fatica."
Nonostante gli sguardi di disprezzo lanciati dalla sirena a tutti i presenti, lascia che Alex lo aiuti ad alzarsi ma dopo appena un passo, le sue gambe tremano e cedono sotto il peso del corpo.
"Non ci riesco."

Il cuore di Alex ha un sussulto.
Ha sentito per la prima volta la voce del tritone che infesta i suoi pensieri.
È roca ma acuta al tempo stesso.
Sembra provenire dal profondo dell'oceano come anche da una pozzanghera in spiaggia.
Chissà come sarebbe poterlo sentire cantare...

Barbanera non sembra provare le stesse emozioni contrastanti del missionario, semplicemente sogghigna e punta la pistola contro di lui: "Se non cammini, muori."

Alex si offre subito di prenderlo in braccio.
Non si è mai alzato dalla posizione accovacciata che ha assunto per lasciare la sua camicia alla sirena, e non ha mai distolto lo sguardo da lui.
È al suo fianco, braccia tese, il cuore di Barbanera potrà anche essere oscuro come il suo nome, ma quello