prendergli le mani e allontanargliele dal viso. Kurt però si ritrasse spaventato dall’inaspettato tocco, lanciando un altro flebile grido.

“Kurt, sono Jeff,” tentò allora il cameriere, tenendo le mani indietro. “Nessuno vuole farti del male.”

Kurt alzò il viso e lo guardò con occhi impauriti, ma quando Jeff tentò di nuovo di afferrargli una mano per aiutarlo ad alzarsi non si ritrasse né urlo; si lasciò guidare docilmente fuori dalla stanza, lanciando un’occhiata spaventata verso il letto, dove ancora non riusciva a distinguere che una massa informe sotto le lenzuola. Camminò distrattamente lungo il corridoio, poi lungo gli ambienti di servizio ed infine giunse in cucina, dove a Miss Beiste bastò un’occhiata per capire cos’era successo o almeno quanto fosse spaventato. Lo fece sedere, subito cacciandogli in mano una tazza di tisana alle erbe – la stessa, immaginava dall’odore, che era sul vassoio per la colazione del padrone.

Fu solo quando Jeff fu uscito dalla cucina e Miss Beiste si fu allontanata per prendere altre erbe dall’orto che Kurt chiuse gli occhi stretti e sperò di trovarsi altrove.

“Sono tutti pazzi qui.”

***

Fu due giorni dopo che Wes lo prese da parte, chiedendogli se se la sentiva di servire il tè del pomeriggio al padrone. Kurt era sul punto di dire di no, ma Wes lo guardò dritto negli occhi e gli disse che Milord aveva chiesto espressamente di vederlo.

Per quanto Kurt fosse ancora spaventato dall’idea di ritrovarsi solo con Lord Anderson, si ritrovò incuriosito da una simile richiesta: in tre settimane di servizio in quella casa, il padrone non aveva mai richiesto esplicitamente la sua presenza.

“Sono subito fuori dalla porta, Kurt,” gli disse Wes, dopo averlo scortato verso lo studio dove si trovava Lord Anderson. “E ricordati che il padrone non ti farebbe mai del male.”

Kurt era abbastanza sicuro del contrario, specialmente dopo quello che era successo due mattine prima, ma poi… Cos’era successo, realmente? Wes e Jeff gli avevano detto che il padrone forse stava solo sognando e lo aveva scambiato per un intruso, per questo l’aveva afferrato facendolo cadere. Gli sembrava una scusa ragionevole, ma continuava a domandarsi che significato avessero le parole che aveva pronunciato subito dopo, quando aveva detto di sentire il suo odore e la sua paura.

Kurt non poteva fare a meno di pensare a tutte le storie che giravano in paese, quelle riguardanti una bestia assetata di sangue che si aggirava nella campagna durante le notti di luna piena e che uccideva bestie grandi e possenti come tori con facilità, spargendone sangue ed interiora ovunque; ricordava l’espressione inorridita e la faccia pallida e spaventata dei contadini che abitavano in prossimità del castello e giuravano d’aver sentito ruggiti ed ululati provenire dal palazzo. Quei versi angoscianti e spaventosi lui li aveva sentiti e vissuti da vicino, da troppo vicino, e ne aveva ancora il ricordo, esacerbato poi dall’aggressione della mattina successiva.

Quelle però erano solo storie, gli avevano ripetuto costantemente gli altri domestici ed anche suo padre, prima che si separassero, aveva riso davanti a quelle chiacchiere, affermando che probabilmente si trattava solo di un lupo solitario ed affamato che si era avvicinato un po’ troppo al villaggio.

Kurt prese un profondo respiro, poi, ad un cenno di Wes, entrò nello studio: il padrone era seduto su una poltrona, riverso su sé stesso e con una coperta sulle spalle. Quando Kurt gli si avvicinò lo guardò da sotto in su con un’espressione indecifrabile, ma non mantenne lo sguardo, abbassando gli occhi e stringendo debolmente la mano attorno al manico di un bastone che Kurt notò solo in quel momento.

Distolse velocemente lo sguardo, quando si accorse che il padrone si era innervosito sotto il suo scrutinio; allora si dedicò unicamente a versare il tè, in maniera rapida e silenziosa. Quando offrì la tazza pronta a Lord Anderson, però, la mano tremava ed il tintinnio della porcellana sembrò come risvegliare il padrone dalla sua posa rattrappita.

“Vorrei che non avessi paura di me,” mormorò, la voce che era appena un sussurro roco nel silenzio della stanza. Kurt trasalì, ma riuscì a tenere in equilibrio la tazza. “Ma comprendo i motivi che ti spingono ad averne.”

Kurt non disse nulla, cercando di non ritrarsi quando Lord Anderson allungò una mano per prendere la tazza dalla sua; nel momento in cui però avvertì le dita del padrone sfiorare involontariamente le sue, la presa si fece molle e la tazza si rovesciò a terra insieme al suo contenuto.

“Dannazione,” imprecò, tremando, mentre si inginocchiava a terra e tentava di tamponare il tè e raccogliere i cocci allo stesso tempo. “Mi dispiace, mi dispiace. Sono mortificato, è tutta colpa mia…”

Lord Anderson rimase in silenzio per diverso tempo, tutto quello che ci volle a Kurt per realizzare che il tè ormai era stato assorbito dal tappeto e che la tazza si era sbeccata, mentre il piattino si era diviso in tre parti irregolari; affranto e spaventato, Kurt si sedette a terra ed alzò lo sguardo, incerto su cosa volesse dire quel silenzio.

Lo sguardo del padrone era triste, di una tristezza così profonda e senza speranza che Kurt sentì il cuore nel suo petto dare uno strattone doloroso, mentre