, ma a me pesa ogni tanto».

Blaise scosse la testa e pensò che, nonostante tutto, non avrebbe mai potuto metterlo in cattiva luce. 

«È il suo carattere, Hermione… quando le cose vanno male lui non riesce a essere ottimista. Dovrebbe capire che ci sono sempre delle soluzioni, che si può sempre cambiare, che c’è sempre una scelta… anche se questo dovesse significare andare contro alla propria famiglia o al proprio cosiddetto destino» fece, pensando alla pazzia di sua madre quando aveva scoperto che una delle sue amiche era una nata babbana. 

“Ci metterai nei guai”, aveva detto, e poi aveva pianto per ore. 

Il potere di Voldemort nasceva soprattutto dalla paura, irrazionale e infondata, che tra di loro preesistessero delle differenze qualitative che decidevano per la loro vita. 

«E che dovrebbe essere un po’ come te» aveva concluso Hermione, chiudendo gli occhi.

Blaise si sistemò meglio contro l’albero e la guardò per un istante con un sorriso amaro sulle labbra «Già».

Stettero così fino al calar del sole.

 

4.

Non aveva mai notato quanto duri potessero diventare i lineamenti di Draco quando era arrabbiato. Quello e altri stupidi pensieri gli passavano per la testa proprio mentre quello che si fregiava di essere uno dei suoi migliori amici gli urlava contro come invasato.

La verità è che cercava un modo per distrarsi, perché essere lucidamente lì, in quella lite, voleva dire mandare al diavolo ogni precauzione e vomitargli addosso tutta l’ingiustizia di quegli ultimi anni: le privazioni personali, l’essergli vicino come amico nonostante sognasse Hermione ogni notte… Draco la amava più di ogni altra cosa al mondo e si aggrappava a lei per dissipare l’oscurità che lo avvolgeva; lui non aveva bisogno di essere salvato, non aveva bisogno di combattere le tenebre, era fermamente convinto del suo percorso e del suo viaggio. Tuttavia, per tutti gli altri e in qualche modo anche per la sua mente, era Draco quello che la meritava perché ne aveva bisogno. 

Tutto quello era estremamente ingiusto.

«Non capisco di cosa tu stia parlando» replicò tranquillo, osservando cautamente i suoi cambiamenti di espressione.

Draco rise senza allegria e continuò a camminare come una belva in gabbia «Blaise non sono un idiota! Vi ho visti ieri sera in Sala Comune, vi vedo ogni giorno, vi vedo sempre».

«Siamo solo amici, e tu lo sai» replicò stancamente la sua parte del copione, mentre qualcosa dentro di lui ruggiva.

«È quello che ha detto anche lei».

«Perché è la verità» ribatté Blaise, ma Draco si bloccò a guardare qualcosa sul suo viso.

«Lo ha detto con le stesse parole e lo stesso identico tono» mormorò, continuando a fissarlo. Chissà come nascevano quelle idee: un movimento impercettibile delle labbra, un guizzo fugace nello sguardo, un’ombra a malapena visibile sulla pelle… c’era qualcosa di indefinibile che, a un certo punto, s’inseriva nel copione perfetto ripetuto da sempre, nella frase razionale e chiara, nei gesti tipici di una commedia. 

Qualcosa e tutto si rompe.

«Voi state insieme» disse Draco e non era una domanda.

Blaise alzò lo sguardo a fissarlo, poi prese un respiro profondo «No. Ma vorrei».

La reazione fu violenta e per tutto il tempo Blaise non poté far altro che mascherare il tremore con l’inespressività; avvertiva la rabbia montare cieca su per i muscoli fino a sommarsi a istantanee di momenti in cui lui era l’unica e solita vittima di quella situazione. Quando Draco lo toccò con una spinta, sentì che quella corda immaginaria che ancora li legava si era rotta.

«Adesso basta! Perché non dovrei meritare anch’io un po’ di serenità, mh? Draco dai genitori Mangiamorte, Draco vittima della situazione, Draco che trova la sua luce in Hermione… io ti ho appoggiato e sostenuto, ma adesso non ne posso più! Mi dispiace e mi dispiacerà sempre per te, ma non sei l’unico che sta soffrendo. Non sei l’unica vittima del sistema, non sei l’unico a cui hanno strappato l’adolescenza, non sei l’unico che ha bisogno di comprensione e amore. Sarai anche più in vista degli altri per il tuo cognome o il tuo status, ma questo non rende la tua sofferenza, il tuo dolore o i tuoi bisogni migliori di quelli di tutti altri. Né dei miei» sbottò, mentre cercava di controllare il tremore che ormai si era impadronito di lui. Draco, in piedi di fronte a lui, lo fissava stranito da tanto odio. 

«Sai una cosa? È stata una tua maledettissima scelta! Tu hai scelto di seguire la tua famiglia e di addentrarti in questa storia, quindi non mi sembra giusto che tutto ti sia dovuto come se non fosse colpa tua! Anch’io sto lottando: ho una madre isterica e purosangue che sarebbe capace di tornare a casa con Voldemort in persona; ho una casata contraria alla mia scelta di fregarmene del sangue e ho un cuore spezzato sempre per mia scelta, ma che non ha portato seriamente a niente perché adesso il mio migliore amico è capace di urlarmi contro per una cosa che non ho fatto!»

Il silenzio che li travolse fu quasi eccessivo dopo tanto urlare.