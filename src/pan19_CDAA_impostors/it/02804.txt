ed in forza, si era girato indietro.
E nel panico di non vedere altro che bianco e rami neri nascosti nel bianco, era tornato indietro.

Non erano i soli ad essere a caccia, quel giorno.
Anche i lupi lo erano.
E Løpie non si vedeva.

Avrebbe corso a quattro zampe, se avesse potuto, aggrappandosi a rami e sterpaglie per portarsi avanti più in fretta, affondando nella neve fino alla cintola.
Indietro, senza curarsi dei percorsi sui sassi, dei rami su cui potersi arrampicare per non essere notato dalle bestie e non lasciare troppe tracce e troppo odore.
Indietro, inesorabile, fendendo la neve, guardandosi intorno con occhi sgranati e labbra gelate.
Indietro, sempre più indietro, con il gorgoglio del fiume che gli ricordava sottovoce che ognuno, prima o poi, deve morire.
Indietro, sempre più indietro, sempre più indietro, perché di Løpie non c'era traccia ancora.

Løpie.
Aveva gli occhi color della salvia e la pelle candida e spesso si perdeva.
Più di una volta lo avevano ritrovato fermo, immobile, davanti a qualcosa di apparentemente inanimato o davanti ad un animale in tensione.
Con quegli occhi belli e la bocca dischiusa e l'aria di chi sta ascoltando e prova terrore per quello che sente.
Aveva i capelli come i corvi nei campi di sassi e sterpaglie e spesso diceva cose senza senso.
L'odore delle erbe e del fumo del fuoco appena spento lo facevano stendere a terra e parlare al cielo.
Sentiva il calore della terra ed ogni sua vibrazione. Si tappava le orecchie quando c'era troppo vento per non sentirne gli urli furiosi. Con le mani sottili e le spalle ricurve e l'aria di chi potrebbe ferirsi con un tono di voce troppo alto.
Aveva un corpo gentile ed un cuore fragile e spesso non riusciva a stare dietro al gruppo.
Lo obbligavano ad andare a caccia con gli altri, perché non aveva altro sostentamento e doveva seguire i maschi della sua età nelle loro scorribande, ma non era tagliato per la violenza. Era leggero ed agile, ma debole. Incespicava ed arrancava.
Aveva ottima mira, ma tiro fiacco.
E restava indietro.
Inesorabilmente indietro.
Indietro.

«Løpie!», lo chiamò a pieni polmoni, le mani a cono intorno alle labbra arrossate e gelide.
Gli risposero i corvi ed il cuore gli si riempì di angoscia, più di quanto già non fosse.
Percorse l'alta riva del fiume, guardando verso il basso. Lo strapiombo era celato dalla neve e dalle radici che propendevano nel nulla. Una sorta di ingannevole sentiero verso morte certa. Robusti rami rossastri ammantati di ghiaccio si intrecciavano, come lunghe dita a ghermire il niente.
E poco più indietro, nell'argine immacolato, impronte.
Zampe. Piedi. Rami spezzati.
Guardò giù ed urlò il suo nome di nuovo.

Era in mezzo al fiume, la corrente talmente forte da non essere imprigionata dal ghiaccio.
Aggrappato ad una sporgenza rocciosa, cercando riparo dalla furia dell'acqua.

Saltò giù dall'argine, scivolando tra la neve e le radici, aggrappandosi per rallentare la caduta. Si liberò dei mantelli di stoffa e pelo e si addentrò nel fiume.
Lo stomaco si contrasse, colpito con veemenza dalle unghie ghiacciate dell'acqua. Strinse i denti ed alzò le braccia, bilanciandosi, deciso.
«Løpie! Løpie, sto arrivando!», gli urlò. Ma l'altro non si mosse.

Era aggrappato in modo così flebile che avrebbe potuto staccarsi da un momento all'altro e lasciarsi andare all'abbraccio sfuggente della corrente. Confuso, non riuscì a guardarlo in viso.
«Voleva parlare, ma non ho voluto ascoltarlo...», biascicò.

Se lo caricò addosso, così piccolo nel suo abbraccio.
«Dobbiamo tornare immediatamente al villaggio», disse. Nessuna obiezione.
Lo avvolse nel proprio mantello e lo tenne stretto al petto, tremante e gocciolante, lasciandosi dietro un lungo solco umido nella neve.

Il cielo grigio cominciò a tuonare e rombare, quasi infastidito da quel salvataggio.


Løpie era rimasto solo anni prima.
Sua madre era morta di parto e suo padre l'avevano trovato pochi anni dopo con una picca conficcata nel cuore.
Incidente di caccia, avevano detto, ma chiunque nel villaggio sapeva quanto Lofi fosse detestato.
Era sangue sporco, sangue di una tribù del nord, che era arrivato ed aveva mangiato la vergine del capovillaggio, ammazzandola per dare alla luce un inutile cane bastardo.
Nessuno aveva spostato il cadavere e l'ombra del suo scheletro era ancora lì, in un angolo della foresta, con la picca tra le costole mangiate dalle intemperie. E Løpie vi portava dei doni.

«Potresti anche smetterla di riportarlo a casa», lo apostrofò una vecchia, vedendolo tornare da solo e col compagno in braccio.
Lui le scoccò un'occhiata di piombo.
«Fà che Odino non ti senta più parlare - le disse. - Ed anche io».

La casa di Løpie non era nè di travi, nè di sassi.
Lo avevano isolato al limitare del villaggio, in una tenda di pelli, grande a fatica per uno.
Ma ci vivevano in due.

«Thrünn», mormorò ad occhi socchiusi, quando si sentì steso a terra.
E lui sorrise.
Era una persona, ma quando lui lo chiamava, solo allora sentiva valore nel suo