, nemmeno di un millimetro.
Due mani - morbide, troppo morbide - bloccarono i suoi movimenti impanicati.
« Keith, amico, dai levami quest’affare! Stai scherzando vero? Che ti è preso? »
Forse perché, nonostante tutto, Lance si convinse di riconoscere qualcosa di famigliare nel tocco, il tono non uscì davvero rabbioso, deluso, stridulo.
La presa sparì e il ragazzo bendato provò la sensazione di precipitare in un pozzo profondo, dove le luci della notte non erano in grado di arrivare. Questo nonostante fosse sul letto - il loro letto da un tempo che Lance preferiva non quantizzare - delle stanze di Keith. Forse gli odori, e il percepire la presenza dell’altro, non lo stavano facendo impazzire. Perché in quella situazione tutto lo avrebbe mandato fuori di testa, se fosse stato da solo. E quella diavoleria lo stava mettendo a dura prova.
Levò le mani, tastando l’aria, allungandosi nel cercarlo. Toccò qualcosa di freddo e liscio, riconobbe il materiale di una tuta spaziale ma nella sua mente si formò un’idea dai colori violacei che gli piacque ancora meno.
Keith - doveva essere lui o Lance sarebbe morto dentro - rimase immobile, marcando con lo sguardo i movimenti. I polpastrelli risalirono i pettorali fino al colletto e lì… lì le mani, i polsi, le braccia esitarono. Non c’era pelle, pelle conosciuta e amica, ma un manto sottile, serico e-
« … Keith? »
Il nome lo esalò, come tutto il fiato nei polmoni prima che qualcosa di gelido vi calasse dentro, fino allo stomaco. Credeva di aver sperimentato cosa significasse il terrore vero durante l’attentato ad Altea, per non parlare di ciò che era successo al Senato della Repubblica, ma lì fu tutto diverso, in quella stanza che era diventata la sua prigione. In quel buio coattivo e ristretto, sperimentò qualcosa di viscido e impalpabile, così fuori luogo e lontano dalla sua portata che per un attimo, quando l’oscurità si espanse a offuscare perfino l’immagine di Keith nella sua testa, desiderò sparici anche lui.
Si ritrasse, a corto di parole, a corto di coraggio, ma le stesse mani di poco prima lo fermarono ancora, e Lance non tradì un guaito solo perché si morse le labbra, rabbrividendo.
Chi c’era lì con lui? Perché? 
Cosa poteva andare ancora più storto...?
« Sono io  »
L’Altean percepì il cuore tentare di sfondargli lo sterno. Riprese a battere così forte e all’improvviso, in ogni direzione, che riuscì solo a deglutire per non ritrovarselo in gola. Il sollievo di sentire la voce di Keith sembrò creare una sorta di bolla amniotica nei pensieri negativi vorticanti.
« Meno male, mi stavo impanicando » ridacchiò, e si accorse nel farlo che non c’era proprio nulla di allegro a sfumare il suo tono. Sembrava disidratato. Si umettò le labbra. « Ok, ok » esordì ancora, sforzandosi nel tentativo di essere tranquillo. « Ti spiacerebbe togliermi questo aggeggio dalla faccia ora? Perché è un pessimo scherzo e tu sei l’ultima delle schiappe a capire una battuta quindi… » l’assenza della vista, di una sensazione rassicurante, uniti a quel che aveva toccato poco prima, gli smorzarono di nuovo la voce in una sorta di sgambetto a un entusiasmo che già da sé si reggeva sugli stuzzicadenti. « … non è divertente Keith. Levamelo »
Il silenzio amplificava il buio e il disagio, e l’ultima cosa che Lance pensava di provare erano sentimenti scomodi, timorosi, nei confronti del Jedi. Ex Jedi, gli ricordò una vocina, e non fu di alcun aiuto.
Le mani di Keith lo lasciarono andare; scivolarono in basso come stessero abbandonando qualcosa. Lance non lo fermò, incapace di prevederne i movimenti e pentendosene nel momento in cui sentì il letto alleggerito di un peso.
Si spinse in avanti, incespicando nel groviglio di lenzuola e coperte
« Woh, frena! Dove credi di andartene!? Ehi! Non ti azzardare a lasciarmi qui così! »
« Qui sei al sicuro »
La risposta fu così penosa che l’angoscia di Lance fu risucchiata in un’onda vertiginosa di rabbia. Fu d’aiuto, perché quando riuscì ad alzarsi dal letto non si preoccupò di capire dove fosse Keith; lo aggredì verbalmente senza ripensamenti.
« Grandissimo cretino cosmico, stammi a sentire: non mi frega se ti sei fulminato quel poco di cervello che ti è rimasto, ma credevo fossimo d’accordo su tutto- tutto questo. Hai passato il limite, ma… ma il punto è che ti saresti fidato di me! »
Non vederlo, non trovarlo per poterlo toccare era probabilmente la parte più tragica di quella sceneggiata. L’Altean si chiese cosa gli fosse sfuggito, cosa fosse successo, senza che se ne accorgesse, per arrivare a una situazione che sembrava sempre più un imbuto, stretto e limitante. Di quel passo sarebbe finito strozzato prima di riuscire a vedere la fine dell’incubo.
E lui ci credeva davvero che lo avrebbe salvato. Aveva sprezzantemente ignorato gli anziani del Tempio Jedi e le loro nefaste chiacchiere sul Lato Oscuro, quelle ramanzine sulla paura, l’ira, l’odio e la sofferenza. Come se un qualsiasi essere dell’universo