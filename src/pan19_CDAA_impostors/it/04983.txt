. Appena mi ha detto il suo nome ho pensato subito a lei. È bastato parlarle per pochi minuti per capire che doveva essere lei".Dunque, il Dottore le aveva parlato di Jenny — pensò Clara. River song sembrava sapere tutto del Dottore: il suo nome, il suo passato, tutto ciò che a Clara non avrebbe mai rivelato. Naturalmente, River era sua moglie e Clara per lui era sempre stata solo un'amica, non poteva aspettarsi che si confidasse come avrebbe fatto con River, ma questo non le impediva di essere gelosa della donna col nome buffo e i capelli spaziali. Aveva creduto che il Dottore non amasse parlare del proprio passato a nessuno, ma si era sbagliata: il Dottore era disponibile a confidarsi, solo non con lei.
"E questo delinquente, lo lasciamo libero di fare danni?", chiese il Dottore, interrompendo i pensieri di Clara.
"Oh, ho già provveduto," rispose lei, con la naturalezza con la quale avrebbe detto di avere portato fuori la spazzatura.
Il Dottore la guardò con sospetto.
"Non guardarmi così," protestò lei, "non ho ucciso nessuno, se è questo che temi. Mi sono limitata a disattivare i teletrasporti, a bloccare i manipolatori del vortice con un'interferenza e a mandare le coordinate del suo nascondiglio al Proclama Ombra e alla polizia di tre galassie. Sono stata talmente politicamente corretta che nemmeno tu puoi avere da ridire. Coraggio, dillo, non sono brava?".
"Oh, sei straordinaria, River Song," convenne lui, tra l'ammirato e il divertito.
"Vorrei tornare a Stormcage solo per godermi il comitato di benvenuto che riceverà Smithsen. Ha infastidito un certo numero di persone poco raccomandabili," proseguì River, mentre addentava un muffin al cioccolato. "Clara, questi muffin sono davvero ottimi".
"Grazie," rispose Clara. "Ehm... cos'è Stormcage?".
"Non le hai ancora raccontato tutta la storia, vero?", chiese River al Dottore, in tono di rimprovero.
"Non ho esattamente avuto tempo," disse lui. "Non è qualcosa che si può spiegare in cinque minuti".
"Allora vorrà dire che mi fermerò a cena," commentò River. "Dopotutto anche Jenny ha il diritto di sapere la storia del matrimonio di suo padre".
"Oh, sì," esclamò Jenny. "Voglio sapere come vi siete conosciuti!".
"È una storia lunga e complicata," esordì River, "e cominciò tutto con mia madre, Amelia Pond".

*

"E io l'ho fissato dritto nell'appendice oculare e gli ho detto: 'Sono River Song, ricontrolla i tuoi dati'," disse River, versandosi un bicchiere di vino.
Erano seduti attorno al tavolo di vetro, ormai al termine della cena ma ancora immersi nel racconto. River era una narratrice nata, efficace ma dettagliata. Inoltre il Dottore cercava spesso di interromperla per rettificare alcune affermazioni, il che finiva per generare un acceso dibattito trai due coniugi, tra le risate di Jenny e Clara (specialmente dopo l'apertura della seconda bottiglia di vino).
"E il Dalek cosa ha fatto?", chiese Clara.
"Il Dalek se l'è fatta nella corazza per la paura!", rispose River, con un ghigno. "Ha iniziato a implorare pietà! Riuscite ad immaginarvi un Dalek che implora pietà?".
"Sinceramente no," rispose Clara. "E tu cosa hai fatto?".
"L'ho fatto supplicare per un po', poi l'ho ucciso, ovviamente," disse l'altra, con soddisfazione. "Nessuno può cercare di uccidere mio marito a parte me".
Persino il Dottore rise.
"Wow, avrei tanto voluto esserci," esclamò Jenny.
"Da adesso avrai anche tu le tue avventure," la rassicurò River. "Con tuo padre non si ha mai un momento di tregua".
"Non vedo l'ora," disse Jenny, soffocando uno sbadiglio.
"Penso sia il momento di andare a letto," disse il Dottore, "hai avuto una lunga giornata". Si alzò e accennò a Jenny di seguirlo. "Sono certo che il TARDIS ti ha già preparato una stanza".
"Ma io voglio sentire il resto della storia," protestò lei.
"River riprenderà il racconto quando ti sveglierai," disse lui. "Vieni, cerchiamo la tua stanza".
"Ok, papà," si rassegnò lei. "Buonanotte," aggiunse rivolta a Clara e a River.
Lei e il Dottore stavano per andarsene quando Jenny sembrò improvvisamente colta da un'idea.
"Papà," chiese, "ma, se River è tua moglie, significa che lei è mia madre?".
"Oh, be'," balbettò il Dottore, imbarazzato, senza sapere esattamente cosa rispondere.
Fu River a risolvere la situazione.
"Sarei felice di essere tua madre, Jenny," disse, con un ampio sorriso.
Jenny corse ad abbracciarla, i grandi occhi azzurri da bambina colmi di gioia.
"Ho sempre voluto avere una madre," disse. "Tu mi hai trovata, mi hai riportata da mio padre e adesso accetti di essere la mia mamma".
River le accarezzò i capelli.
"Tutti dovremmo avere una mamma, Jenny," disse.
"Ti voglio bene," disse Jenny e Clara fu certa di vedere una lacrima correre lungo la guancia di River.
"Anch'io ti voglio bene".