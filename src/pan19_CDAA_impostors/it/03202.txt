più spesso voci di corridoio, e la presenza di molti più soldati per tutto il Regno di Picche combaciano con quello che ha detto Arthur. È un valido marinaio e gli uomini lo stimano; dopo averci riflettuto un po’, Juan decide di dargli una possibilità.

Arthur sospetta che non proverà mai più la felicità che prova quando Gabriel glielo annuncia.

 

                “Dopo tutto quello che mi hai detto, non riesco a capire perché sei scappato”

Ora che Gabriel sa chi è, non dovrebbe essere difficile per Arthur confidarsi. Né lui né Juan lo trattano diversamente – cosa per la quale, gli ha confessato un Arthur particolarmente ubriaco, gli è immensamente grato – e il resto della ciurma come promesso non sa nulla, eppure il suo amico apre e chiude la bocca senza emettere alcun suono, proprio come un pesce, per poi guardare altrove.

“Non ne vado fiero” sussurra infine.

Non va nemmeno fiero della sua fuga, che altro potrebbe esserci di peggio?, si chiede Gabriel. Gli ci è voluto un intero anno e molti tentativi prima che ottenga una risposta.

Arthur, la cui barba inizia finalmente a essere ben più visibile di qualche ombra lasciata da pochi, corti peli e più maturo e arrogante, improvvisamente torna ad essere il timido ragazzo che Gabriel per primo ha conosciuto. Frettolosamente si affaccia dalla sua stanza per controllare che non ci sia nessuno e chiude le porte.

“Ho passato quasi tutta la mia vita in quel castello” inizia a raccontare quando si siede di fronte a Gabriel. “Sebbene non fossi felice, pensavo che l’odio dei nobili fosse normale e riuscivo a conviverci. E poi… è arrivato il Re. Non era che un figlio di contadini, quattro anni più piccolo di me, incapace di leggere e scrivere, ma io ero felice. Potevo avere qualcuno con cui parlare!”

A volte Arthur sogna quel momento, stranamente perfetto nella sua memoria nonostante allora non avesse che quattordici anni e ne siano passati quasi otto. Ricorda di essere stato incuriosito dall’inusuale caos nei corridoi e di essere uscito dalla biblioteca, diretto verso il salone dove un tempo era stato portato lui. Era pieno di gente, ma il suo sguardo era immediatamente stato attirato da quel bambino sporco, come se sapesse.

Il bambino si guardava attorno con la bocca aperta – con l’incisivo superiore mancante – apparentemente ignaro dei nobili accalcati intorno a lui nel tentativo di guardare la sua spalla dove, Arthur avrebbe scoperto solo in seguito, c’era il marchio di re. Arthur, però, era più interessato a ciò che indossava. Possibile che la gente usasse come vestiti gli stessi stracci che le domestiche usavano per le pulizie? Mentre lo studiava da lontano, il bambino lo vide. Sorpreso, Arthur aveva fatto finta di stare guardando altrove, ma il bambino gli sorrise e alzò una piccola mano. Come avrebbe potuto ignorarlo? I suoi capelli risplendevano dorati come quelli degli angeli degli arazzi, la manina si agitava sempre più velocemente nel tentativo di catturare la sua attenzione e sospettava che a quel sorriso imperfetto con il dente mancante non potesse dire proprio di no.

“Nessuno poteva resistere ad Alfred Jones” continua Arthur con un sorriso. “Nemmeno io. Il suo primo anno nel castello, non si allontanava da me. Gli mancava la famiglia, mi diceva, sai, ma era contento di aver trovato me. A un certo punto aveva deciso che io fossi suo fratello!”

Gabriel farebbe una battuta, su cattive decisioni e pessimo giudizio sul carattere altrui, ma, sebbene sappia che Arthur non se la prenderebbe, non è il caso di interromperlo.

A volte ad Arthur sembra ancora di sentire passetti veloci seguirlo con difficoltà, ma anche con determinazione. Come allora, si scopre a rallentare – quel poco che gli permetta di essere raggiunto, ma che sembri involontario – ma la vocina non c’è più da anni. A volte, quando ricorda quel periodo, si chiede se lui stesso si sia convinto che Alfred fosse suo fratello; le incursioni notturne nelle cucine per prendere un dolce da dividere, i rimbrotti che gli faceva quando necessario, i pomeriggi passati a giocare con le spade di legno ‘per allenamento’ possono significare qualcosa.

“Poi un giorno insistette per seguirmi a una seduta del Parlamento, e chi poteva dirgli di no? È lì che mi sono accorto che i nobili trattavano Alfred in modo molto diverso… lo adoravano, addirittura! E tutto quello che mi avevano fatto all’improvviso non era più normale. Prima era il trattamento in Parlamento. Nessuno sguardo di odio, nessuno che lo interrompeva o che lo criticava apertamente, nulla. Poi mi sono accorto che Alfred non aveva paura di andare a lezione. Poi che i nobili cercavano la sua compagnia… Ho iniziato a odiarlo”

“Perché Alfred e non i nobili?”

“Penso che fosse più facile così. Lo guardavo e mi chiedevo perché non potevo essere io, che mi ero così impegnato, a essere circondato da persone che non mi odiavano” Mentre ne parla, Arthur sente la rabbia ribollire nello stomaco. Un tempo doveva scappare in un qualche luogo solitario e urlare fino a sentire la gola fare male prima di poter funzionare normalmente, ma ora gli basta chiudere gli occhi e prendere fiato. “L’ho spinto via da me, accecato dall’