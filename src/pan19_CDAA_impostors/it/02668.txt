fare a meno di seguirmi ovunque. Il piccolo Derek, sempre il piccolo Derek all'ombra della sua sorellona grande.”

“Stai zitta” le disse tra i denti, “o chiamerò i giudici”

“E gli dirai cosa, stiamo solo parlando” chiese lei, guardandolo spalmare il secondo strato di crema. “Mica ti sto rivelando segreti della competizione. Sappiamo tutti e due che quello è più il tuo lavoro”

La sua voce era dolce, ma Derek poteva sentire lo scherno dietro la dolcezza. Anche se non gli stesse sputando addosso tutti i suoi più grandi errori, anche se stesse facendo davvero solo piacevole conversazione, Derek avrebbe comunque perso le staffe.

Secondo errore, non avrebbe certo dovuto lasciare a Kate tutto questo potere, non dopo così tanto tempo.

“Ho detto zitta!” disse quindi, con più forza. Si rese conto di avere quasi urlato quando tutti, e voleva dire tutti, si voltarono a guardarli.

Kate rise, non sembrava minimamente preoccupata dell'attenzione che c'era su di loro.

“Ti ricordi, Derek? Quando mi hai detto della ricetta segreta di tua madre? O quando mi hai detto dov'erano le chiavi della porta di dietro per potere fare una sveltina?” chiese lei, sottovoce e Derek... e Derek si rese conto di cosa aveva fatto solamente quando sentì qualcosa sgretolarsi tra le sue dita.

Quasi d'istinto lasciò andare lo strato di pan di spagna che aveva tra le mani e fece un balzo indietro, andando a sbattere contro qualcosa, che finì a terra con un sonoro splat.

Le teglie... oddio le teglie.

Si voltò indietro, guardando il pan di spagna caduto a terra con un profondo orrore.

Fu in quel momento che si rese conto anche che Laura si era posizionata tra lui e Kate e stava intimando l'altra di andarsene, di lasciarli in pace. “Non pensi di avere fatto già abbastanza, maledetta strega?” stava urlando.

Cosa aveva fatto? Cosa aveva fatto?

Cora si era piegata a terra e stava cercando di raccogliere quello che poteva, ma Derek sapeva benissimo qual'era il verdetto prima ancora che lei lo dicesse.

“Dovremo ricominciare” disse, piano. Quasi un sospiro. Deluso.

Perché Derek continuava a deludere tutti, maledizione.

“Oh, andiamo Laura, cosa c'entro? Stavamo solo parlando!” disse Kate, e Derek non sapeva che espressione avesse, se fosse fiera o meno. Non poteva guardarla.

“Penso che avete parlato abbastanza” e questa volta Derek si voltò.

Non era stata Laura a parlare, ma quel ragazzino dell'altra squadra, Stiles si chiamava.

Kate alzò un sopracciglio. Tutti si erano avvicinati, Stiles con il suo amico Scott e persino Allison, la ragazzina degli Argent.

“Zia, è abbastanza” le disse e Derek non sapeva esattamente quanto questa ragazzina sapesse della loro storia. Conosceva Chris, suo padre, e sapeva che lui sapeva, ma la bambina? Magari avevano deciso di tenerla all'oscuro.

O si erano vantati con lei, avevano raccontato di quello stupido ragazzino degli Hale.

Kate guardò sua nipote e scosse la testa. “Va bene, va bene. Andiamo, Allison” disse e le due si allontanarono continuando a parlare.

Ci fu un profondo silenzio per qualche secondo e poi Laura disse, seria (senza guardarlo) “Grazie per l'aiuto, ma abbiamo del lavoro da fare. Siamo parecchio indietro”

Cora si alzò, annuendo, e Derek non poteva ancora guardare nessuna delle due. Si concentrò quindi sui due ragazzini, che si lanciarono uno sguardo veloce.

“Come possiamo aiutare?” disse quello con i capelli fuori controllo e Cora li guardò, stupita.

“Tornando al vostro posto” rispose, seccata – non a causa loro, okay, ma Cora era come lui, non sapeva mai indirizzare la sua rabbia.

“Diciamoci la verità,” disse invece Stiles. “Non avete come finire in tempo senza una mano quindi eccoci, a darvi una mano”

“Perché?” chiese Derek, stupito.

“Perché sì” si limitarono a rispondere. “Lydia può finire la nostra da sola”

“E papà e la zia non hanno bisogno del mio aiuto” disse qualcuno dietro di loro e tutti si voltarono per trovare di nuovo Allison Argent, che li guardava sorridendo. “Mia zia ha esagerato, e non siamo tutti degli stronzi nella mia famiglia”

Derek esitò per quel secondo necessario a Laura ad annuire e cominciare a dare ordini a tutti come un vero generale.

Finirono tutto in tempo record, lavorando spalla a spalla come se si conoscessero da tempo, come se non avessero mai fatto null’altro, e Derek avrebbe dovuto ringraziarli, era stato lui a sbagliare, lo sapeva, ma non riusciva a parlare.

Fu Laura a mettergli una mano sulla spalla, piano. “Non darle questo potere, Derek”

Ma non era questo il problema? Gliel'aveva già dato.

 

I giudici rientrarono quando tutte e tre le torte furono pronte sul tavolo. Le passarono in rassegna con un sorriso soddisfatto e lo sguardo attento di chi sapeva cosa cercare e dove. Erano francamente terrorizzanti.

“Andrà tutto bene” mormorò Scott e Stiles gliene fu grato, perché riuscì di nuovo a respirare. Almeno un po’.

I