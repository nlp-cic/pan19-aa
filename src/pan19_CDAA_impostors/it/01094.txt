di più bello nella sua vita. Kurt e Blaine l’avevano aiutata tantissimo nei primi tempi, passandole l’esperienza che avevano avuto con il piccolo Dalton. Lei aveva trovato divertente e al contempo dolce il fatto che avessero chiamato il loro bambino come il posto in cui si erano incontrati, in cui si erano baciati per la prima volta, e in cui Blaine aveva chiesto la mano a Kurt. In fondo la Dalton raccoglieva tutta la loro storia, e non era stato facile per nessuno dei due vederla distrutta.

E poi lei non era di certo nella condizione per giudicare il nome sentimentale che avevano scelto. Aveva chiamato sua figlia Faith per farle capire che nella vita tutto quello che contava era credere. Credere in se stessi, credere nei propri ideali, credere in tutto quello che ci dà una ragione di andare avanti. E questa era la ragione ufficiale.

Persino in quel momento non sapeva se era stata una buona idea o meno, se avrebbe dovuto mantenere le distanze da un passato tanto doloroso, ma quando aveva dovuto scegliere un nome, tutto le era sembrato chiaro ed immediato. Dubitava che Jesse si ricordasse il medley dei Journey che le Nuove Direzioni avevano cantato alle regionali dodici anni prima, e anche se fosse, non poteva sapere che cos’era successo prima che iniziassero a cantare.

Era stata la prima volta che Rachel si sentiva dire ‘Ti amo’, e nulla le era apparso più perfetto. Era sembrato quasi parte integrante della canzone che avevano cantato pochi istanti dopo, e avrebbe portato il ricordo di quel momento nel suo cuore, per sempre. E ora, con sua figlia Faith, quel ricordo avrebbe continuato a vivere. Un istante perfetto costantemente sotto gli occhi di Rachel.

Jesse non ne sarebbe stato entusiasta se l’avesse saputo, e a ragione. Avevano parlato più volte di quell’argomento, ma quasi sempre i loro discorsi erano durati appena pochi minuti. Rachel amava tornare con la mente a quei momenti, ma quando erano gli altri a farglielo fare, sentiva di non poterci riuscire. Si ritrovava come bloccata, come costretta a dire cose che erano solo sue, che non voleva condividere con nessuno. Nemmeno con suo marito.

Ogni volta che tornava a Lima, il tempo si annullava e tutto le sembrava accaduto solo pochi giorni prima. Tutto le faceva venire in mente i bei momenti passati in quel posto. Le cene al Bel Grissino, il negozio di dischi, il Lima Bean, ma soprattutto il McKinley.

I suoi papà avevano insistito per passare del tempo con Faith, e lei non aveva avuto nessuna obiezione. Per la prima volta dopo sette anni si stavano riavvicinando, e anche se Rachel non si faceva illusioni, le piaceva l’idea che riuscissero finalmente a parlare tra di loro. Non voleva mettersi in mezzo, quindi uscire di casa le era sembrata l’unica opzione possibile.

Quasi senza pensarci, era andata al McKinley. Anche dopo tutto quel tempo, ogni cosa la riportava lì. Non aveva detto a nessuno del suo arrivo, e il Preside Shuester l’aveva accolta con un abbraccio ed un sorriso enorme. Sapeva che lui la considerava, insieme a tutti gli altri membri del Glee Club, come uno dei suoi figli, e la cosa non avrebbe potuto farle più piacere. Infondo anche lei lo reputava una sorta di padre, una guida senza la quale non ce l’avrebbe mai fatta.

Avevano parlato del più e del meno, e lei gli aveva promesso di cenare con lui ed Emma quella sera, per fargli conoscere Faith. Nel sentire il nome della bambina, l’espressione del professore era mutata, come se ne avesse intuito il significato, e probabilmente l’aveva capito davvero. Solamente Kurt e Blaine sapevano per certo perché l’avesse chiamata Faith, ed entrambi l’avevano reputata una scelta stupenda, anche se il sorriso di Kurt era pieno di tristezza mentre lo diceva.

Non era facile per lui, non lo era mai stato, ma Rachel era sicura che fosse il motivo per cui l’amico era così affezionato a sua figlia. Era capace di stare anche un’ora fermo mentre la guardava dormire, anche se i suoi pensieri sembravano essere da tutt’altra parte.

Era passata a salutare anche Sam, e tutti gli altri professori che avevano continuato ad insegnare lì. Le si riempiva il cuore di gioia nel vedere che le Nuove Direzioni guidate dall’amico ormai erano diventate persino più popolari dei Cheerios. E stranamente la cosa non aveva provocato ripercussioni da parte di Sue che, tornata ad essere la coach dei cheerleader, aveva comunque mantenuto un atteggiamento conciliante nei confronti dei gruppi di canto. Anzi, il professor Shuester le aveva detto persino che a volte andava a cena da lui ed Emma.

Non sapeva esattamente come si era ritrovata nell’auditorium, si ricordava solamente di aver guardato con un’aria triste una ragazza prendere dei libri dal suo vecchio armadietto, e ad un tratto stava scendendo la scalinata di sinistra, passando una mano sulle poltrone al suo fianco.

Guardò il tavolo da cui si seguivano le audizioni, ma lo superò, non era quello il suo posto. Lo sapeva con una sicurezza assoluta, e quando mise i piedi sul palco, ogni cosa andò al proprio posto.

Non era più Rachel Berry, la stella di