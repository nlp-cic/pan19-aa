del tempo, prima che l’autore esclamasse il classico “cheese!” di avvertimento. Un Leo più giovane di forse un paio d’anni teneva sottobraccio un ragazzo corpulento dalla pelle scura ed il sorriso contagioso, i lunghi capelli neri raccolti in un codino che pareva avere urgente bisogno di una buona dose di shampoo. Accanto a lui, quella che molto probabilmente doveva essere la famosa Rosario sedeva sulle ginocchia di un ragazzo pallido e biondo, una mano tempestata di braccialetti ed anelli dietro la nuca di quest’ultimo per mimare un paio di corna non esattamente discrete.

«Quello è Sam, il nostro chitarrista. E’ stata Rosario a presentarcelo, ad insistere perché entrasse nella band. Credo frequentino gli stessi corsi al college, Pedro è sempre stato piuttosto evasivo in argomento.»

Probabilmente avrebbero continuato a parlare ancora per minuti interi, forse ore, se la sveglia del cellulare non avesse squillato all’improvviso, facendo balzare entrambi sulle proprie sedie. Tra poco meno di un’ora Leo avrebbe dovuto presentarsi al garage di Pedro e Rosario per le ultime prove, e magari finire di perfezionare il brano inedito che Sam stava cercando di comporre ormai da settimane senza troppo successo. Fu proprio in quel momento, mentre Guang era riuscito a scroccare un ultimo sorso di Caramel Macchiato dalla tazza dell’altro, che questi prese nuovamente parola.

«Hai impegni per domani sera?»

Solo per un vero e proprio miracolo quell’ultimo sorso di caffè aromatizzato non sprizzò fuori dalle narici del ragazzo, che iniziò a tossire tanto per il liquido andato di traverso quanto per la sincera sorpresa. No, in nessun modo si sarebbe aspettato una domanda del genere, anche se affermare di non averla desiderata sarebbe stato mentire spudoratamente soprattutto a sé stesso. Quando sollevò lo sguardo nella direzione di Leo, la sua espressione un poco imbarazzata ed il rossore appena accennato che stava colorandogli le guance fu la seconda sorpresa in brevissimo tempo. Col cuore che batteva all’impazzata lo guardo schiarirsi la voce con un finto colpo di tosse, giocherellare coi lacci della felpa prima di riprendere a parlare senza attendere una sua risposta.

«Un vecchio amico di Pedro ha aperto un pub, qualche giorno fa. L’ennesimo locale di musica dal vivo qui a Los Angeles, e nonostante l’inaugurazione sia andata abbastanza bene non riesce ad attirare abbastanza band indipendenti disposte ad organizzare qualche serata. Come dar loro torto, non tutti sono disposti a suonare gratis…»  ancora una pausa, ancora qualche secondo di silenzio prima di arrivare al nocciolo della questione. «Vogliamo pensare che abbia deciso di chiamarci perché innamorato della nostra musica, e non solo come banalissimi tappabuchi. Ma sto divagando, scusami.»

All’improvviso, i suoi occhi si illuminarono di una nuova determinazione. Come se avesse trovato, inaspettatamente, tutto il coraggio necessario. Il caffè venne messo da parte, ormai troppo freddo per poter essere finito, lo sguardo puntato in quello di un Guang Hong decisamente preso alla sprovvista, ma sempre più curioso ed assorbito da tutto ciò che stava accadendo.

«Se ti vedessi tra il pubblico, di tutto questo non me ne importerebbe più nulla. E mi renderesti davvero, davvero felice.»

Tra i due calò il silenzio. Il viso di Leo ormai rosso come un peperone per l’imbarazzo, mentre Guang Hong dovette ingaggiare una vera e propria lotta contro l’impulso di nascondersi per sempre dietro la morbidezza della propria sciarpa, o contro quello decisamente più invitante di scavalcare il tavolino, e stringerlo in un abbraccio. Fu Leo, nel vederlo annuire, a balzare via dalla sedia. Prendergli entrambe le mani nelle sue, ringraziarlo più e più volte senza prendere fiato, totalmente incurante del fatto che qualcuno dei presenti si fosse inevitabilmente voltato nella loro direzione. Cosa importava, in fondo? Aveva detto di si. Giurò sulla chitarra di Sam che il backstage sarebbe stato off limits solo per lui, omettendo si trattasse soltanto di un semplicissimo magazzino momentaneamente adibito a spogliatoio. E si, certo che avrebbe potuto portare con sé un amico, e che sarebbe stato più che felice di conoscere questo Phichit, anche se appena sentito nominare. Poco importava, aveva detto di si, di si. Si allontanò da lui solamente per rovistare in fretta nelle tasche del cappotto, tirare fuori un block notes spiegazzato per scarabocchiare un indirizzo completo sulla prima pagina disponibile. Aveva una scrittura frettolosa ed un po’ tondeggiante, ma pulita e piacevole ad un primo sguardo. Il foglietto venne presto ripiegato e riposto al sicuro dentro il portafoglio di Guang, che non mancò certo di ringraziarlo con un inchino che altro non fece che aumentare il rossore sulle guance del povero Leo. Chi mai avrebbe potuto immaginare che un semplice caffè avrebbe potuto rivelarsi tanto piacevole?

 

                                                                  _________________________

 

La fermata della metro non distava che una decina di metri dalla caffetteria.Si separarono proprio davanti alle scale del sottopassaggio, fortunatamente privo di frettolosi pendolari che rischiassero di rendere il loro saluto abbozzato e sbrigativo. Un saluto pensieroso, ovattato dal silenzio carico di pensieri che aveva assalito entrambi, ognuno assorto nella tacita consapevolezza delle poche, pochissime ore che già li separavano dal loro prossimo incontro.Fu Leo a “risvegliarsi” per primo, gli auricolari già infilati nelle orecchie ed il cappuccio calcato sopra la testa per ripararsi dal vento freddo del tardo pomeriggio. Il suo saluto fu poco più di