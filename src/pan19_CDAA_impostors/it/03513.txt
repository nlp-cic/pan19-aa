agli altri.

Di giorno, la foresta mormora di canti di vita e guarigione, mentre i rami si tendono verso il sole, le foglie li coprono di un verde scintillante e catturano ogni raggio di luce dorata.

Nessuna malattia li tormenta più, nessuna cancrena li obbliga a ritirare la loro linfa in luoghi profondi e protetti.

Gli animali si moltiplicano e ripopolano il terreno tra le radici e i rami. Nemmeno loro hanno più bisogno di lui, gli alberi sono di nuovo forti e offrono loro tutto ciò di cui hanno bisogno.

Nessuno cerca più Radagast il Bruno e lui non lascia più la sua Rhosgobel.

Il terremoto è ancora un ricordo recente, quando il Re degli Elfi lo cerca. Vuole sapere se terrà per sé il suo segreto?

Qual era già, il suo segreto?

Radagast lo sta ad ascoltare, quella voce melodiosa che intona il suo nome come una nenia, bussa alla porta e gli chiede come sta.

Difficile rispondergli.

L’odore della terra gli penetra il naso, umido e fresco. Tra le dita dei piedi i lombrichi smuovono il terriccio, mentre le formiche trascinano con sé prede troppo grosse, tutte insieme, piccole e laboriose, libere di andare dove vogliono, senza che le ragnatele soffochino i loro formicai.

Il Re degli Elfi se ne va senza risposta e la foresta si stringe intorno a lui in un abbraccio.

Quando Radagast chiude gli occhi, esce dalle grandi volte di alberi millenari insieme a genti dagli abiti ocra e verdi come quelli della grande donna che lo visita. Corre nei frutteti e offre gemme tenere ai cerbiatti curiosi, ride e balla tra genti diverse, alcune adorne di gioielli, e altre vestite di fiori o pelli animali.

Il suo corpo non ricorda più come si balla, mentre nei sogni un nome risuona.


Aiwendil. Aiwendil. Aiwendil.


Cosa vuol dire? Lo sa, ma non riesce a ricordarlo.

E il vecchio nome inizia a perdere significato, ora che nessuno lo sussurra o lo cinguetta.

Chi è ormai? Radagast o Aiwendil?

Difficile dirlo.

Per lungo tempo, nessuno lo chiama con quel nome o con l’altro.

Le presenze nella foresta cambiano, diventano più ingombranti, meno caute. Le creature che l’hanno abitata sin dalla notte stellata, invece, si ritraggono a Nord e partono verso il tramonto.

Radagast siede nella sua Rhosgobel e colpi rintoccano sulla corteccia, gli alberi vecchi e malati lasciano il posto a quelli giovani e sani, trovano una nuova vita in opere mortali.

Una voce canta agli alberi feriti dal fuoco, canta melodie che non li cureranno, ma rendono la loro guarigione più lieve, il dolore più sopportabile.

Nella fretta di salire verso il sole, un ramo sbatte contro una finestra della sua Rhosgobel. Batte una volta contro gli scuri e niente più.

Il Re degli Elfi, unico custode del suo nome, torna e non è solo. Non osa bussare a Rhosgobel, questa volta. Ma, attraverso la terra, Radagast vede che con lui ci sono una donna come una quercia, grande e gentile, e un uomo che ha in sé la lontra e la volpe.

Il nuovo e il vecchio, l’antico e il giovane.

Il Re degli Elfi gli dice qualcosa e dice ai suoi due compagni qualcos’altro, ma Radagast comprende solo le lingue degli alberi e degli animali. I suoni spezzati che si levano dalle labbra del Re degli Elfi gli sono alieni.

La donna verde, invece, sa farsi capire.

Questo albero è forte e resistente, gli dice, una mano sul tronco nodoso e storto e l’altra tra le foglie allungate verde scuro e i frutti ovali e neri. Può sopravvivere a lunghi periodi di siccità, gli basta ritirarsi in se stesso, assorbire acqua dalle estremità e liberarsi delle parti di sé che la disperdono. Se incendiato, dopo una breve convalescenza, riprende a crescere intorno alla parte ferita.


Niente può distruggerlo, perché ogni malanno è una cicatrice che lo aiuta a crescere in nuove e diverse direzioni.


Radagast potrebbe ascoltare quella voce per sempre.

Così dorme il più possibile, mentre sempre più rami si scontrano con gli scuri, si ostinano a voler passare attraverso Rhosgobel, come se la casa non fosse lì. Dorme più di quanto vegli, per restare sempre con lei, per tornare a ballare e ridere e cantare, tra gli animali del bosco e quelli dei campi, sotto gli alberi carichi di frutti e le foglie verdi di nuova vita.


Vieni da me, Aiwendil.


Oh, lui ci andrebbe.

Come potrebbe resisterle?

Non c’è più niente per Radagast nella foresta.

Solo alberi che voglio occupare quello spazio che lui e la sua Rhosgobel rubano loro. Battono contro gli scuri e contro le pareti, cercano di entrare dal tetto, e il rumore delle fronde sembra parlargli.


Torna tra gli alberi, Aiwendil.



Torna.


Un giorno, Radagast apre gli occhi su una luce dorata. Le braccia ricordano come sollevarsi e gli nascondono il viso.

«Perdona l’intrusione, amico mio» disse una voce maschile come miele.

Aiwendil, echeggia nella sua mente, ma non è la donna verde. Una donna, in abiti ocra e arancio e dai lunghi capelli del colore della corteccia, riemerge dai suoi ricordi e si tormenta le mani.


Ho continuato a