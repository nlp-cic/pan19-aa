lista, per le sue spese personali. L’unico problema si è verificato in una giornata tragicomica in cui ha segnato per errore nella lista condivisa un paio di cose di natura… ecco, privata… e quella carognetta di Stiles si è presentato al loft con due sacchetti. Uno con patatine, bibite e tovaglioli di carta. L’altro con il detersivo per i pavimenti, la carta igienica e una confezione XL di lubrificante alta qualità non profumato. Derek avrebbe tanto voluto sotterrarlo. O sprofondare…

 


   


 


QUARTA PARTE 


Derek è rientrato a casa da una manciata di minuti e sta sistemando la spesa, quando una voce profonda e un pelo zen risuona nel silenzio del suo appartamento. «Era da parecchio che non ti vedevo così rilassato. Mi fa piacere.» Derek sussulta e maledice fra sé gli Emissari Ninja e il loro armamentario di segreti e trucchetti fatti apposta per ingannare anche i sensi iper-raffinati delle creature sovrannaturali. «Non mi sembrava di aver lasciato la porta aperta», replica con una punta di sarcasmo mentre continua a svuotare i sacchetti di carta del supermercato. «Adesso sai addirittura attraversare muri?» Deaton gli rivolge uno di quei sorrisetti enigmatici che per lui sono più che altro irritanti, ma che a Stiles fanno letteralmente andare il sangue al cervello. «Oh no, la porta era chiusa. Non preoccuparti, non stai perdendo colpi, la tua paranoia gode sempre di ottima salute.» Derek si lascia sfuggire una mezza risata che è più che altro una parente stretta di uno sbuffo scocciato: a quanto pare perfino gli adulti nella sua vita hanno un concetto di spazio personale altrui piuttosto discutibile. Derek continua ad allineare pacchetti, bottiglie e involucri sul bancone della cucina senza perdere di vista l’uomo, che non si è ancora mosso da dove si trova, ossia appoggiato a uno dei pilastri con un atteggiamento così curiosamente Peter-esco che a Derek corre un brivido di fastidio lungo la schiena. Cento a uno che quel maledetto incantaserpenti ha usato qualcuna delle sue magie da fiera di paese per silenziare il rumore sferragliante del portellone del loft ed entrare indisturbato. Da quand’è che fuori da casa sua c’è un cartello con scritto “Entrata libera, accomodatevi”? Derek decide che non ha voglia, né tempo, di stare al gioco. «A cosa devo il piacere?» lo apostrofa in maniera tanto diretta da correre sul lungo-linea della maleducazione. Non è che Deaton gli risulti chissà quanto indigesto. È che ha da fare e si era preparato una sorta di tabella di marcia mentale con tanto di tempi tecnici: un paio d’ore per rassettare casa e cucinare, seguite da una sessione di allenamento e una doccia rapida, giusto in tempo per la maratona di Supernatural che lui e Stiles hanno in programma da almeno tre settimane. Ecco, Supernatural è una di quelle boiate immani che Derek avrebbe scansato volentieri, se Stiles non avesse insistito fino a prenderlo per sfinimento. Il problema è che dopo aver visto le prime puntate Derek, che in certe situazioni ha una forza di volontà tanto, tanto fragile, non è più riuscito a resistere al fascino tamarro e zeppo di clichè di mostri, cacciatori e horror patinato di Mr. Kripke. Per carità, il telefilm è pieno di imprecisioni quando va bene e di imbecillità insopportabili quando va male, ma ormai è troppo tardi: Derek si è lasciato irretire e non lo scalfiscono nemmeno le prese in giro gratuite di Stiles, che non perde occasione di paragonare le sue psicosi alle caratteristiche meno lusinghiere dei fratelli Winchester. «Spesa interessante», osserva Deaton, riuscendo nell’impresa non facile di interrompere i vagabondaggi mentali di Derek senza rispondere neanche per sbaglio alla sua domanda. «Hai ospiti a cena?» aggiunge con un pizzico di divertimento nella voce. Derek sa bene che cercare di sviare il discorso non servirebbe a nulla: il ghigno di Deaton dice già tutto. «In effetti sì», replica con un tentativo fallimentare di nonchalance, «quindi puoi immaginare benissimo che sono proprio impegnato», aggiunge secco. Ripassa mentalmente il menu della serata (spezzatino con verdure alla messicana, insalata di patate e crumble di mele con il gelato alla vaniglia) e pianta lo sguardo negli occhi di Deaton, piazzandosi le mani sui fianchi. «A costo di sembrare ripetitivo, a quale faccenda urgente devo la tua presenza?» Deaton, con saggezza, non commenta né il fatto che Derek ha piani per la serata che prevedono la presenza di altre persone, né il suo tono sgarbato. «Ho ricevuto un’email che definirei… curiosa», annuncia invece, e Derek alza gli occhi al cielo. A quel che sembra, il dannato Emissario ha intenzione di giocare a “Indovina Chi” e, che gli piaccia o meno, se Derek vuole levarselo dai piedi in tempo utile deve stare alle sue regole. «E sentiamo, di grazia, da chi proviene questa affascinante missiva?» Per quanto Derek nutra un residuo di rispetto per Deaton, la cosa non gli impedisce comunque di dare libero sfogo al sarcasmo che la frequentazione assidua di Stiles ha sviluppato in lui, con esiti sorprendenti. «Hector Souza», ribatte Deaton, che deve aver riconosciuto il limite in rapido avvicinamento della pazienza di Derek. «L’Emissario del branco adottivo di Cora.» Derek alza la testa di scatto e smette di ammonticchiare nel lavandino le