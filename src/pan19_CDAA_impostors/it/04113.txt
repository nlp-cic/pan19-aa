sorrise alla bestiola, adagiandola sul prato, e prese un respiro profondo, esitante. “Non capisco … non capisco ancora questo mondo. Nonostante gli anni trascorsi e le cose che ho imparato, io non –“ “Siamo in vena di confessioni drammatiche, fratello?” ironizzò Loki, una punta di divertimento nella voce, un’altra di ira contenuta. Thor serrò la mascella e i pugni, trattenendo il ringhio da leone che gli riempiva il petto. Loki espirò rumorosamente. “Cosa non comprendi, Thor?” chiese, muovendo le dita lunghe sulla superficie della sdraio, quasi nel tentativo di raggiungere quelle dell’interlocutore distante. Thor deglutì. “L’arte degli uomini.” Rispose sincero. “Il fatto che sia così … cupa, triste.” “Gli uomini muoiono.” Spiegò Loki, con la semplicità con cui si ammettevano le grandi verità. “La loro arte non dovrebbe essere splendida e luminosa per fugare il pensiero della morte?” “Lo è, anche. Solo che è un veicolo d’emozioni e non tutte sono positive.” Aggiunse Loki, maestro paziente. Thor nascose il volto nelle grandi mani di guerriero. “Continuo a non capire. Jane mi aveva insegnato così tanto, ma –“ “Dov’è Jane?” chiese Loki, spalancando gli occhi per la preoccupazione involontaria. “Non c’è.” Rispose Thor, pensoso. “Non c’è più.” Loki tacque per un lungo istante, gli occhi lucidi come nel pianto, e la rivelazione sulle ragioni delle visita di Thor che premeva sulle sue labbra. “Per questo sei –“ s’interruppe, incerto. “Sei venuto qui per questa ragione?” chiese, incredibilmente dolce. La sua mano cercò quella di Thor, la strinse. “Non capisco, Loki. Ho passato molti anni accanto a lei, sulla Terra, e ho ricevuto il calore del suo abbraccio, l’amore che riuscivo a sentire nella casa accanto al deserto. Lei … ha continuato a studiare sino alla fine ed ha tagliato i capelli. È cambiata: è dimagrita, è ingrassata, ha smesso di cantare, ha cominciato ad allenarsi. Ha scritto dei libri che ha portato in casa. E se ne è andata.” “Thor, mi dispiac –“ “La casa è così fredda adesso.” Loki strinse le labbra aride, passando la lingua sulla cicatrice. “Sei tornato ad Asgard?” chiese. “Sì, per qualche tempo. Ma non sono riuscito a resistere. Sono trascorsi così pochi anni, eppure sento di non appartenere più alla casa del Padre Universale.” Loki annuì consapevole, ricordando il giorno in cui aveva annunciato una falsa morte al fratello rivale, nella speranza di sentirlo soffrire quanto lui, di dimostrargli cosa significasse non appartenere più a nessun luogo. “Loki, cosa devo fare? Non ho mai provato una sensazione del genere, uno stordimento così … inconcepibile. Mi sento debole.” “Devi soltanto –“ “Ho bisogno di te, fratello.” Una mano grande, ruvida di cicatrici di guerra, strinse quella più sottile di Loki, bloccandola. “Sei mio fratello, la mia famiglia e la mia casa. Dimmi cosa devo fare.” Il dio dell’inganno si morse la labbra, celando lo sguardo ferito. “È incredibile che tu riesca a fare questo dopo tutto quello che abbiamo passato!” Esclamò, colmo di dolore. “Ci siamo combattuti a vicenda, abbiamo ucciso e colpito l'altro per odio e vendetta.” “Tu hai voluto combattere. Ti ho sempre desiderato al mio fianco, Loki.” Il dio dell’inganno sfuggì alla presa di Thor, sdegnato. “Non avrei dovuto. Perdonami.”“Hai ucciso i miei figli.” Sibilò Loki, pianissimo. “Li hai uccisi col tuo martello ed hai sempre preferito i mortali a me, che ero la tua famiglia e la tua casa e tuo fratello! Non ti vergogni a chiedermi conforto adesso? Non senti di coprirti di ridicolo?” Thor non rispose e Loki dovette voltarsi di nuovo a guardarlo: nei suoi occhi colmi di dolore, luminosi e saggi come quelli di un leone adulto, lesse ancora il calore, la scintilla splendida dell’amore d’infanzia mai sepolto, mai perduto, nonostante gli anni e le battaglie. “Sei incredibile Thor, sei incredibile …” sussurrò senza fiato, rannicchiandosi in avanti, nascondendo le mani del fratello nelle sue e baciandole come non esistesse nient’altro al mondo. Nei giorni di pioggia senza fine, quando aveva tentato di soggiogare Midgard e sterminare i mortali, alla vista dei suoi figli col cranio fracassato aveva urlato e singhiozzato il suo odio per Thor. Un odio talmente grande, puro e incontrastato da renderlo forte, entusiasta. “Li ho amati tutti, uno ad uno,” mormorò Loki, le labbra premute contro i palmi di Thor. “E tu li hai uccisi con queste mani.” Il dio del tuono non osò replicare, non tentò neanche di richiamare alla mente del fratello le stragi di innocenti che i suoi figli mostruosi avrebbero perpetrato, le fatiche che lui stesso aveva dovuto sopportare per proteggere Midgard. “Mi dispiace.” Disse soltanto, e fu sincero. “Devi avermi odiato moltissimo …” Loki alzò lo sguardo lucido, addolorato. “Mi dispiace tanto, fratello.” Ripeté Thor, più gentile. “Ma adesso ho bisogno di te