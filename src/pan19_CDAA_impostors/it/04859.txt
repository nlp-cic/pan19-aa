sua mano spostò un ciuffo di capelli color biondo sporco dagli occhi chiusi del Campione. “Nell’eventualità che Link quando ritorni abbia perso i suoi ricordi... devi lasciargli queste mie parole: ‘libera i quattro Colossi Sacri’.”

Gli occhi scuri della donna dai lunghi capelli bianchi, seduta su un largo cuscino cremisi, le indirizzarono uno sguardo interrogativo. “Perdonatemi, Zelda,” disse con un tono calmo. “Questo è l’unico messaggio che intendete lasciargli?”

La principessa annuì leggermente col capo. “Sì, Impa,” mormorò. “Gli spiriti dei nostri compagni sono ancora intrappolati al loro interno. Inoltre, se Link visiterà i popoli delle quattro razze di Hyrule, c’è la possibilità che possa ricordare chi erano gli altri Campioni. Non voglio che per lui rimangano soltanto dei nomi privi di significato. Erano importanti nella sua vita quanto nella mia.”

“Anche voi siete importante per lui,” le fece notare Impa con un sorriso accennato. Niall sentì le viscere contorcersi a quelle parole.

“Le fotografie registrate nella Tavoletta Sheikah forse potranno aiutarlo a ricordare,” rispose la principessa. “Però, Impa, non voglio che si senta costretto a seguirle. Starà a lui decidere se vorrà ricordarsi di me... di noi.”

Niall strinse un pugno, i denti serrati dietro le labbra sigillate.

Impa le fece un cenno di assenso. “Come desiderate. Tuttavia, cosa ne sarà della sua infanzia?”

Le sopracciglia della principessa si aggrottarono con aria afflitta. “Sono sicura che tra gli Zora ritroverà alcuni dei suoi amici di infanzia. Sai bene anche tu che la durata della vita degli Zora supera di gran lunga quella delle altre razze di Hyrule.” Abbassò lo sguardo a terra. “Se solo...” La sua voce si spezzò mentre una mano si serrava in pugno. “Se solo avessi saputo... Avrei potuto lasciargli più fotografie, più conversazioni...”

“Non avete motivo di incolparvi,” la rimproverò con voce ferma Impa. “Non abbiamo ancora la certezza che dimentichi ogni cosa. Non abbiamo potuto studiare a lungo gli effetti del Sacrario della Rinascita, date le circostanze. Voi avete fatto tutto il possibile e anche di più.”

La principessa chinò il capo. “Ti ringrazio, Impa,” mormorò. Niall vide le sue dita intrecciarsi tra quelle inerti del cavaliere. “L’unica cosa che so... è che in ogni caso lui tornerà.”

All’improvviso le porte della casa si spalancarono, attirando l’attenzione delle persone presenti sui nuovi arrivati.

“Siamo pronti a trasportarlo, Altezza.”

Niall guardò gli occhi verdi della principessa spostarsi sul viso addormentato del suo cavaliere. Una sua mano sfiorò con devozione la linea di una guancia ancora rosata, ancora viva. “Ti aspetto.” La ragazza si chinò leggermente verso il capo del Campione. “Link...” sussurrò al suo orecchio. “Io non smetterò mai di credere in te.”

Infine, la principessa si fece da parte così che l’uomo e la donna Sheikah potessero sollevare il lettino su cui il cavaliere era sdraiato. Mantenne lo sguardo puntato sul suo corpo fino a quando non scomparve oltre la porta.

Quando se ne furono andati, la principessa tornò a rivolgersi a Impa. “Ora so ciò che devo fare,” cominciò con voce decisa. “La spada che ha scelto Link, la Spada Suprema... ho sentito una voce provenire dalla sua lama.” Niall ascoltò stupefatto le parole della giovane. “È stata lei a dirmi che Link poteva ancora essere salvato, che c’era ancora tempo. Mi ha detto che sono in grado con le mie sole forze di affrontare il potere della Calamità... e mi ha chiesto di essere riportata al piedistallo nelle Foreste Perdute, in modo da potersi rigenerare per il momento in cui lui tornerà.”

Crede così ciecamente nel suo ritorno.

Impa annuì. “Molto bene. Vi farò accompagnare da una scorta –”

“Non ne ho bisogno.”

“Zelda, vi prego di ragionare,” la supplicò con voce ferma Impa. “I Guardiani sotto il controllo di Ganon non esiteranno un solo istante prima di eliminarvi.”

“Il mio potere li annienterà,” ribatté con determinazione la principessa. “Questa notte il sangue di troppi innocenti è stato versato, non serve che anche i tuoi migliori uomini perdano la vita per colpa mia.” Il suo sguardo si posò sulla spada appoggiata contro una parete, l’elsa viola che rifletteva la luce della stanza. “Andrò da sola. E poi... poi andrò al castello.”

Impa aprì le braccia come per invitare la ragazza ancora inginocchiata a terra in un abbraccio rassicurante. La principessa si tuffò contro il petto della donna soffocando un basso ansimo. “Prego la Dea che riusciate a prevalere, Zelda,” mormorò la matriarca mentre una mano si posava sulla schiena della giovane. “Siete così forte... siete cresciuta così tanto.”

“Impa...” La voce della principessa era attutita alle orecchie di Niall. “Spero di poterti rivedere un giorno... quando tutto questo sarà finito. Mi mancherai così tanto.”

Rimasero nella medesima posizione per lunghi istanti, mormorandosi piccole frasi di incoraggiamento piene di speranza. Infine, la principessa sciolse le braccia dal collo di Impa con un sospiro prima di recarsi in direzione della spada contro la parete. Un’espressione risoluta le modellava i lineamenti del viso.

Niall la guardò incamminarsi verso la porta