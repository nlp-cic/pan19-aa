che non ci si aspetterebbe da chi è finito davanti a un raggio laser - ma ci sono strani picchi di una radiazione che non riusciamo a spiegarci.»

«Le radiazioni non sono il suo, di campo?»

«Sì, ma mi dicono che gli alieni sono più il suo.»

Jane rise, scuotendo la testa, e fece cenno a qualcuno fuori dall’inquadratura di passarle qualcosa. «Come stanno gli altri? Non i... gatti, gli altri,» disse, prendendo il tablet che le veniva porto da un’assistente e iniziando subito a scorrere i dati.

Bruce scrollò le spalle. «Bene,» disse, che non era la verità, ma non era nemmeno propriamente una bugia. Clint era sparito nel nulla dopo che tre ore d’attesa l’avevano fatto quasi impazzire, borbottando che l’avrebbero trovato su al poligono - la sua pazienza da cecchino, evidentemente, valeva solo quando poteva rendersi utile in qualche modo. Steve invece, dall'altro capo della stanza, stava marciando su e giù lungo la parete, telefono all'orecchio e una postura marziale che ispirava tanto agenti quanto scienziati a girare al largo, lasciandogli tutto lo spazio che voleva per macinare chilometri di pavimento. Doveva essere al telefono con Pepper Potts, che era stata subito avvisata quando Iron Man era finito a terra, ma a giudicare dal modo agitato con cui stritolava lo scudo con la mano libera la chiamata non stava andando poi così bene. Certo, gli restava difficile immaginare un modo in cui "buongiorno, il suo capo è diventato un gattino" potesse essere una notizia facile da dare - e ricevere.

Come evocato dai suoi pensieri, Tony apparve all'istante ai piedi di Bruce. O, per meglio dire, alle sue ginocchia.

«Tony, non puoi stare qui,» lo rimproverò, cercando di usare il suo tono più severo, ma già sul Tony umano funzionava poco, perciò non aveva speranza di ottenere risultati sul Tony felino. Tony infatti, in tutto il suo chilo scarso di pelo e cocciutaggine, gli lanciò un'occhiata che diceva chiaramente "pff!" prima di riprendere tranquillo e beato la scalata del suo camice da laboratorio, aiutandosi con artigli e dentini affilati.

«Quello è - santo cielo - è davvero Tony Stark quello che... checcarino,» balbettò Jane, fissando a bocca aperta e con gli occhi spalancati la minuscola figura bianca e nera di Tony che risaliva imperterrita il fianco di Bruce. Da qualche parte alla destra di Jane, fuori dall'inquadratura, arrivò una voce femminile che chiedeva in tono concitato "fammelo vedere subito ti prego ne ho bisogno per vivere", e chiunque fosse a supplicare in quella maniera ebbe l'utile effetto di far uscire Jane dalla sua trance da tenerezza insostenibile.

«Scusi, dicevo,» fece Jane, schiarendosi la voce e rovistando in una pila di fogli nel tentativo di ricomporsi, mentre Bruce rideva sotto i baffi e cercava di non farsi sbucherellare il petto dalle unghiette di Tony, ora saldamente ancorato alla sua felpa grigio SHIELD, presa in prestito dopo la comparsata dell'Altro Tizio. «Stavo analizzando le emissioni radio del campo antigravitazionale della nave, e c'è un'altissima concentrazione di raggi gamma, oltre alla traccia di un tipo di radiazioni che non ho mai visto, ma temo siano -»

«Raggi lambda,» mormorò Bruce, gli occhi fissi sui risultati delle scansioni di Jane, appena apparsi sui computer dello SHIELD.

«Esattamente.»

«Li ho studiati, sono raggi ad -»

«Altissima frequenza e oscillazione instabile,» disse Jane, arrossendo come una scolaretta all'occhiata piacevolmente sorpresa di Bruce. «Ho letto il suo articolo. L'ho adorato.»

Bruce bofonchiò un grazie imbarazzato. Tony gli piantò gli artigli nel collo e gli mordicchiò il mento. Faceva più male un taglietto con la carta, ma Bruce si spinse Tony sulla spalla per allontanarlo un po' di più dalla sua giugulare.

«Aaw,» disse Jane. «No, volevo dire, ho adorato il suo articolo, ma l'ho anche, uhm, corretto. Nella parte sul bilanciamento delle radiazioni non ha tenuto conto dell'effetto delle onde interspaziali.»

Bruce si accigliò. «Perchè non ci sono studi.»

«Be', no... non pubblicati,» ammise Jane, incapace di nascondere un sorrisetto compiaciuto mentre la stessa voce femminile di prima urlava, sullo sfondo, "un punto per Team Foster!" «D'altronde nessun altro laboratorio ha i dati precisi degli spostamenti interspaziali tra un reame e l'altro.»

 

«Quindi sta dicendo che l'effetto può essere invertito?»

«Non ne ho idea, ma penso che studiando i raggi lambda potremmo trovare un modo per controbilanciare l'effetto dei laser alieni e riportare gli oggetti trasformati alla loro struttura molecolare originaria.»
«Ha senso,» disse lentamente Bruce, grattandosi la testa. Tony, sulla sua spalla, iniziò a miagolare con enfasi come per dire la sua sull'argomento. «Shh, non è il tuo campo, questo.»

«Mi dispiace non poter fare di più,» disse Jane, fissandoli triste dall'altra parte della webcam. «Sarò lì appena posso.»

«Non si preoccupi, è inutile saltare sul primo aereo quando non sappiamo cosa stiamo affrontando, per il momento ci è più utile da lì,» tentò