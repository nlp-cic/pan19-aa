testardaggine. A volte mi chiedo se c’è ancora quel giovane nell’uomo che sei diventato. Quel giovane appassionato che avrebbe fatto di tutto per avermi, così disse, che non avrebbe sopportato di andare via da lì sapendo che una tale principessa era in pena per lui. Fu per questo che mi portasti con te. Fu davvero solo per questo?

     Quando ti vidi la prima volta ero in piedi accanto a mio padre e arrossii accorgendomi che i tuoi occhi avevano indugiato su di me, sul mio corpo, sui miei capelli. Sorrisi a mezza bocca, guardando verso il basso per non rischiare che tu te ne accorgessi. Desideravo così tanto toccare quei capelli color oro, affondare le dita in essi e stringermi al tuo petto. E quando tu me lo lasciasti fare credevo che non me ne sarei mai stancata. Credevo anche che tu non ti saresti mai stancato di baciarmi e di fare l’amore con me. A quanto pare, mi sbagliavo. Anche quando mio padre ti congedò non riuscivo a smettere di pensare a te: le mie mani tremavano e mi sentivo male al solo pensiero delle prove che dovevi affrontare. Piansi, piansi per ore credendo che non ti avrei mai più rivisto, infine mi confidai con mia sorella, le chiesi aiuto. Come poteva un uomo appena conosciuto farmi questo effetto? Come puoi ancora ora, dopo tutto quello che mi hai fatto, dopo quanto mi hai fatto soffrire, farmi questo effetto? Sia maledetta quella ragazza che credé alle tue parole, che ti seguì e che ti permise di fare cose orribili. E sia maledetta anche la donna che sono ora, ché con tutta la mia forza e la mia determinazione non riesco a farti uscire dalla mia anima.

     Quando ti vidi la prima volta eri abbronzato, sudato, una peluria bionda copriva le tue guance, segno del lungo viaggio che avevi intrapreso per raggiungere la mia terra. Avevi il petto nudo e una spada che cingeva la vita, i tuoi occhi azzurri dardeggiavano; un fuoco mi arse nel petto, sentii un brivido lungo la schiena. Mi guardai intorno, guardai i tuoi compagni, cercavo di capire se anche gli altri uomini mi facevano lo stesso effetto, ma no, eri solo tu. Eri l’unico per cui il mio cuore batté così forte come non aveva mai fatto, tanto che pensavo volesse uscire dal mio petto. Pensavo non mi avessi notata, ma poi mi venisti a cercare e a parlare e poi mi chiedesti di fuggire con te, ed io ti aiutai, feci tutto per te, tutto quello che era in mio potere. Lo feci perché le tue parole erano più credibili di quelle delle altre persone intorno a me. Affidai tutto a te: la mia vita, la mia lealtà, la mia verginità; diventasti per me padre, marito, fratello. Come hai potuto abbandonarmi, allora?

     Quando ti vidi la prima volta non avevo idea di quanto mi avresti fatta soffrire, di tutto il dolore che mi avresti procurato. Il fatto è che quando ti vidi mi sembrasti troppo bello per poter fare del male a qualcuno, troppo buono per poter infrangere le tue promesse, troppo giovane per riuscire a fare ciò che mio padre ti aveva chiesto. Per questo ti aiutai, per questo andai contro mio padre, le mie tradizioni, la mia patria: per un uomo, un uomo che non mi ama più o che forse mi ama ancora, ma ritiene un regno più importante di me. Ti cercai di nascosto, ti consegnai gli unguenti di cui dovevi cospargerti, ti rivelai tutti i segreti di cui ero a conoscenza. Ho tradito la mia patria, ho sacrificato la mia ricchezza, la mia famiglia, la mia intera vita, pur di stare con te. Non credo tu avresti fatto lo stesso per me, anzi, ne sono certa, non lo avresti fatto. Io lo farei di nuovo.

     Amavo, quando ero più giovane, immaginare la mia vita, l’uomo che avrei sposato. Certamente non era biondo, non veniva dal mare, probabilmente non era nemmeno un principe. Ma poi capitasti tu nella mia vita, ti vidi e già da quel primo incontro capii che non avrei voluto accanto nessun altro. Io volevo te. Desiderai baciarti e parlarti, passai la notte a tormentarmi, combattuta tra il desiderio e il pudore, la voglia di aiutarti e il rispetto nei confronti di mio padre. Ma come avrebbe potuto il mio cuore inesperto resistere alle tue lusinghe, alle tue dolci parole? Come avrei potuto resistere io, che non avevo mai neppure sperimentato una tale passione che mi sconvolgesse l’anima? Eri bello e intelligente e carismatico ed io ero ingenua, davvero troppo ingenua.

     Quando ti vidi la prima volta non sapevo quante altre prime volte avremmo avuto insieme. Non sapevo che ti avrei parlato, non sapevo che avremmo fatto l’amore, non sapevo che avremmo messo al mondo due figli; non immaginavo il modo in cui tu mi avresti accarezzato i capelli corvini e che io poi ti avrei appoggiato una mano sulla guancia, colpevole di essermi innamorata di te. Non immaginavo che sarebbe tutto finito così. Con me distrutta e tu vincitore. Non sapevo che ogni giorno di più mi sarei innamorata di te: del tuo sorriso, della tua determinazione, delle tue spalle larghe, del