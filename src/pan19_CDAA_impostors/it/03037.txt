. Se le sarebbe portate a letto e se le sarebbe tenute in testa tutto il giorno fino a quando sarebbe riuscito a scenderci a patti – probabilmente mai. E basta. Fine della storia. Con buona pace per l'anima di Sam.



Soltanto dopo più di qualche minuto, suo fratello aveva sospirato e aveva scosso la testa. Poi si era alzato e se n'era tornato in camera sua, senza azzardarsi a dire un'altra parola. Dean aveva lasciato la bottiglia di birra vuota sul tavolo e si era fermato davanti alla porta di Castiel. L'aveva guardata, come per convincerla ad aprirsi con la forza del pensiero. Non era successo. E lui se n'è andato a letto, con le parole e gli occhi di Cas marchiati a fuoco nei pensieri.


 

 

 

Il gioco era sempre stato lo stesso. Dean evitava di parlare dei problemi, si comportava come se non esistessero, suo fratello gli rompeva le palle per un po', poi lo lasciava fare fino a quando i problemi diventavano veramente troppo grossi e poteva andarsene in giro con una scritta a caratteri cubitali sulla fronte che diceva 'te lo avevo detto'. Era previsto che succedesse anche questa volta, era previsto che Dean si comportasse come se nulla fosse successo - tutto nella norma. E si sarebbe persino congratulato con Castiel, ad un certo punto, per aver scampato la morte per la quindicesima o sedicesima volta, ad esser buoni. E Sam sarebbe stato l'unico a non voler lasciar cadere la cosa nel dimenticatoio. Ma muoversi nel suo stesso spazio si era dimostrato più difficile di quanto si aspettasse. La scoperta non lo aveva sorpreso più di tanto: aveva imparato a sue spese, anni fa, che non era in grado di razionalizzare le sue reazioni davanti a Castiel. Poteva provare a trattenerle, a mascherarle, ad evitarle addirittura, ma niente di più. Si era reso conto di non essere capace di guardare per più di un minuto di fila il suo profilo curvo su una scrivania in libreria senza sentire l'impulso di alzare il passo e allontanarsi il più possibile. E velocemente. Si era chiuso nella sua stanza, aveva alzato il volume di una canzone dei Metallica per coprire il rumore del suo pugno destro che impattava contro il muro di cemento armato prima, e quello dell'urlo strangolato di dolore che gli era salito alle labbra poi. E si era masturbato sotto il getto d'acqua della doccia pensando alla sua bocca. Poi flash dei suoi occhi al buio del capanno in cui stava morendo gli avevano riempito la testa, e Dean aveva vomitato nella doccia, guardando l'acqua lavare i suoi succhi gastrici dalla ceramica e lasciarli scolare giù nello scarico.



 



 

 

Durante la prima settimana, si erano girati intorno senza guardarsi in faccia, senza andare mai oltre uno scambio di stupidi e inutili “novità?” seguiti da altrettanto stupidi e inutili “no”. Solo questo. E basta. Per giorni. Altre volte Cas sedeva in cucina alle quattro della mattina con il viso pallido e una mano a coprirsi la bocca, guardando nel vuoto, Dean si sistemava sulla sedia accanto alla sua e non diceva niente. Nessuno dei due diceva niente. E Dean, cristo santo – Dean era incazzato per l'assurdità della cosa, per quanto grosso e complicato sembrasse questo affare a due come loro, a due tizi che avevano quotidianamente a che fare con tutt'e cento e uno le forze sataniche citate nel dannato Necronomicon1. Due parole erano diventate il mostro più spaventoso che gli si fosse mai annidato in testa. Lo vedeva sempre di meno in casa e lo sentiva sempre più spesso camminare su e giù per i corridoi, di notte. Lo aveva sentito parlare con Sam una volta, nel bagno, diceva: “non posso più restare.” Sam aveva risposto qualcosa d'incomprensibile, ma dal tono sembrava un rimprovero e una consolazione insieme. Castiel aveva continuato, “stavo morendo, io – pensavo che dovesse sentirlo. Da me. Pensavo fosse corretto.” Corretto, aveva detto. Come se stesse parlando di un cazzo di contratto, di un'informazione di servizio e non della – della cosa più grossa a cui potesse pensare. Qualche anno fa sarebbe stato facile scrollarsi di dosso la situazione, qualche anno fa avrebbe solo detto scusa, amico, non gioco per la tua squadra, anche se non era proprio tutta la verità. E sarebbe finita. Così, con semplicità. Ma ora sembrava una cazzata. Una cazzata troppo grossa. Una cazzata che non riusciva a dire. Con l'orecchio premuto contro la porta del bagno aveva sentito Sam dire qualcosa come “non è una colpa, amare qualcuno. Solo che Dean non lo sa”; poi, c'era stato solo il rumore di un rasoio elettrico. Cas aveva chiesto a Dean d'insegnargli ad usarlo almeno un secolo fa.

Dean apriva la bocca d'impulso ogni tanto: gli veniva in mente una cosa divertente da raccontargli, una presa per il culo, una domanda, ma tutto andava a farsi benedire nel momento in cui alzava gli occhi e – lui era lì. Castiel era lì. Semplicemente. Era lì come gli pareva ci fosse sempre stato. Se pensava ai suoi ricordi più lontani, quelli più vividi, quando era un diciottenne che aveva suo padre per eroe e