fastidiosamente invitante del SUV di Derek. Non c’è neppure un bozzo di gommapiuma rovinata che gli pungola la schiena; è evidente che quest’auto non ha carattere. Il radiatore non borbotta nemmeno!
«La Jeep non è mica così vecchia» protesta. «Si può sempre riparare.»
Derek si lascia sfuggire uno sbuffo a metà fra il divertito e l’esasperato. «Hai ragione, non è vecchia» conferma. «Era vecchia sei anni fa quando ti ho conosciuto. Ed era da buttare tre anni fa quando ti sei diplomato. Adesso è un vero e proprio pericolo pubblico.»
«Se avessi voluto una ramanzina» gli risponde Stiles indispettito, «avrei chiamato direttamente mio padre.»
«E quante volte l’hai già chiamato, questa settimana?» gli domanda Derek con aria innocente.
Bastardo. Beh, stavolta gli è andata male. «Nemmeno una!» è la replica soddisfatta di Stiles.
«E Scott?» ribatte Derek con un sorrisetto maligno.
«Due» mugugna Stiles fra i denti. Tanto è inutile mentire ai lupi mannari. Ok, non inutile, più che altro è futile se non c’è in ballo qualcosa di più che perdere la faccia. Stiles preferisce conservare le sue performance migliori per quando ce n’è veramente bisogno.
Derek si limita a inarcare un sopracciglio. Questa è fin troppo facile: «Sei ridicolo e non so perché diavolo ti frequento, probabilmente perché ho serie tendenze autolesioniste».
A Stiles non piace l’idea che Derek pensi di non meritarsi nulla di buono. E gli piace ancora meno sentir insultare la sua amata Jeep.
«Non dobbiamo tutti andare in giro su macchine sportive extra lusso lucidate a nuovo in pendant con la giacca di pelle e gli occhiali da sole come faceva qualcuno di mia conoscenza» lo punzecchia, un po’ per ripicca e un po’ per farlo reagire. «Ma che ci parlo a fare con te? Tanto non mi puoi capire. Roscoe per me è come uno di famiglia.»
Derek irrigidisce appena la mascella e, per una volta, Stiles non è capace di interpretare la sua espressione. Svanisce in un istante, il tempo che ci vuole ai fari troppo alti di un’auto che viaggia in senso opposto per abbagliarli entrambi. Quando Stiles riacquista l’uso delle retine, il volto di Derek si è ammorbidito in una smorfia quasi malinconica.
«Era di Laura» mormora, afferrando il volante con tutte e due le mani, come a volersi aggrappare a qualcosa. «La Camaro era di Laura. Dentro c’era ancora il suo odore.»
A Stiles si mozza il fiato in gola. Ci mette più del previsto per riuscire a recuperare le parole, forse per questo sono più sincere e disarmate di quanto normalmente si conceda.
«Come hai fatto a trovare la forza di darla via?»
Derek scrolla di nuovo le spalle. Il gesto è il medesimo, ma il significato è del tutto diverso. Stavolta è un «Mi imbarazza ammettere di essere anch’io un enorme malloppo di rimpianti e sensi di colpa incollati insieme alla bene e meglio, ma se è per il tuo bene mi faccio violenza e ingoio il boccone amaro».
Per qualche minuto, il silenzio è camuffato soltanto dal suono attutito del motore. Stiles si mordicchia un labbro nervosamente, e attende.
Derek alla fine sembra rilassare appena la presa spasmodica che aveva sul volante. «Non so dirtelo con certezza» risponde. «Il giorno che ho finito di pagarla, è come se all’improvviso avessi capito… non era più di Laura, era diventata mia. Non era di Laura e non c’era più il suo odore, non c’era più da mesi» ammette con un filo di voce. «Lei non c’era più, e non era tenermi la sua auto che l’avrebbe riportata indietro. Niente l’avrebbe riportata indietro, però allo stesso tempo, la sai una cosa?»
Quasi colto di sorpresa, Stiles scuote la testa. Derek ha lo sguardo deciso, adesso, lo sguardo che tira fuori quando è pronto ad andare ad abbattere i muri a cazzotti.
«Anche se lei non c’è più, è parte di me e nessuno potrà mai portarmela via. Vive dentro di me, nella persona che sono diventato anche per merito suo. Non mi serve guidare la sua macchina per ricordarmelo. O per ricordare lei» conclude con una dolcezza inaspettata.
Prima che Stiles possa fermarle, le parole sono già fuori dalle sue labbra. «La Jeep era di mia madre.»
Derek annuisce e gli rivolge un piccolissimo sorriso. «L’avevo capito» gli confessa. «Non stavo esattamente parlando a vanvera.»
Stiles dovrebbe risentirsi, forse, ma è soprattutto stupito. Deve averlo scritto bello chiaro in faccia, tra l’altro, perché Derek si lascia sfuggire una risata.
«Che c’è, pensi che sia scemo?» gli domanda. «Non ti ho mai visto attaccarti così ferocemente a un oggetto inanimato, Stiles. Tu ti attacchi alle persone, non alle cose.»
A questo punto, c’è poco da fare, è Stiles quello imbarazzato a morte. E se da un lato è sempre parecchio allarmante trovarsi così, smascherato, quasi nudo di fronte a qualcuno che ti conosce sin troppo