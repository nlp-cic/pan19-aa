porre fine alla questione. - Ma... è giusto, Fate. Adesso sembra spaventoso, ma ci passeremo sopra... - le gambe minacciavano di cedergli. Si sentiva sul punto di svenire, il cuore ghiacciato nella frustrazione. Per quanto dolore avesse negli occhi, Issar era irremovibile. Come pensava, aveva già fatto la sua scelta.
- Come puoi permettere ad altre persone di decidere per te...? - biascicò Fate, in un rantolo. - Per te era solo un passatempo, allora?! - lo afferrò per il bavero, tirandolo a sé in un gesto disperato. - Hai sempre pensato di poterti liberare di me quando volevi?! Di poter finire questa storia quando ti andava?! -
Baciami, lo supplicava mentalmente. Non farmi credere che saresti disposto a perdermi così. 

Issar tacque, col respiro affannoso. 

Ti prego. 

Quando i loro occhi si incontrarono, Fate rimase allibito dalla fermezza, dal gelo che imperava in quel cosmo perfetto. Lo lasciò andare, con le mani che tremavano. Esalò un respiro tremulo, trattenersi dal piangergli davanti ancora una volta stava risultando troppo difficile. 

Ti prego... 

- Sì - rispose Issar con freddezza, allontanandosi da lui. - Ho trovato la mia strada, Fate - lo sentì deglutire rumorosamente. - Non posso gettarla via -
- E... - disse Fate, con una mano tesa debolmente verso il ragazzo, verso quell'appiglio che stava svanendo. Il suo cuore pesava come un macigno. Un senso tremendo di asfissiante gravità si impadroniva del suo corpo, togliendo ogni forza alle sue membra. - E io...? -
- Tu capirai - Issar era rigido, in modo quasi innaturale. - Abbiamo giocato sul filo del rasoio per troppo tempo. Dobbiamo tornare alla realtà -
Fate cadde in ginocchio, tremando. Come spire invisibili, un dolore mai provato si avvinghiava al suo corpo, lo teneva ancorato al terreno, al tetto di quel maledetto palazzo che avrebbe distrutto volentieri, se fosse servito ad alleviare le sue sofferenze.
- Come puoi...? - farfugliò, le braccia inerti lungo i fianchi.
- È la cosa giusta - per un attimo, la voce di Issar parve incrinarsi. - Partirò domani... per un po' sarà meglio non vederci -
- NO! - strillò Fate, scattando in piedi. - ISSAR, TI PREGO! - lo vide bloccarsi sulla porta che conduceva ai piani inferiori; lo avrebbe raggiunto, se le sue gambe non l'avessero tradito ancora. - Possiamo... possiamo fingere... - tirò su col naso. - E poi... tra un po', quando le acque si saranno calmate... - lo sguardo di rimprovero di Issar gli fece ghiacciare il sangue.
- Questo ragionamento non è degno di un Jedi - disse soltanto. Senza guardarlo oltre, si precipitò attraverso la porta in tutta fretta, svanendo dalla sua vista. Fate rimase a guardare il vuoto con gli occhi spalancati, con l'unico suono dello schianto della porta chiusa a riecheggiare nelle sue orecchie.

Fate non tornava al Tempio da giorni.
Paura e preoccupazione fecero presto a sostituirsi a speranza e confidenza; Issar, in preda ad un'attesa febbrile, girava come una bestia in gabbia per tutta la struttura, col cuore pervaso di agitazione, lo stomaco attorcigliato dall'ansia. Aveva fatto perdere la pazienza a qualsiasi abitante del Tempio, nella sua ricerca di informazioni e con le sue continue domande; i Maestri ormai gli dicevano brevemente di non aver visto né sentito alcuna notizia di Fate non appena sentivano la sua presenza, per poi congedarlo in malo modo.
Le poche volte che trovava la propria immagine riflessa da qualche parte, faticava a riconoscersi. I capelli arruffati, occhiaie profonde, la pelle pallida e tirata, Issar aveva assunto le connotazioni di un fantasma tormentato e come tale deambulava per le sale del Tempio in una caccia sconsolata alle risposte di cui aveva disperato bisogno, trovando solo silenzio, sopracciglia alzate, fronti aggrottate, espressioni di rimprovero. Non sapeva se la storia tra lui e Fate fosse trapelata e, in tutta onestà, neppure gliene importava qualcosa. Solo il Maestro Logwayn e i suoi due compagni si erano premurati di mettersi alla ricerca del giovane padawan, senza trovare piste soddisfacenti; Eldrest aveva ristretto il raggio delle ricerche ad un blocco piuttosto distante dal Tempio, pieno di locali di dubbia fama e bische clandestine che portavano avanti con sfacciataggine il proprio mestiere, sostenute da diversi Senatori compiacenti. Issar aveva cercato altrove, convinto che quella fosse una pista troppo ovvia per far perdere le proprie tracce, ma era rimasto deluso. I pochi indizi conducevano sempre a quel blocco gigantesco, posizionato nell'ombra di edifici più alti, una macchia disonorevole dalla quale era ben visibile il Tempio Jedi.
Non poteva arrendersi proprio ora. Aveva cercato Fate per tutti quei giorni, aveva persino provato a intrufolarsi in un paio di pub, ma ne era stato cacciato via per il suo essere un Jedi, per giunta troppo giovane. Un paio di ballerine Twi'lek lo avevano guardato con aria di scherno, per poi mettersi in pose stuzzicanti alle quali aveva risposto con astio e irritazione, troppo trafelato per premurarsi di arrossire di fronte a quella ridicola manifestazione di lascivia. Tra le risate delle due ballerine, si era allontanato sconfitto, sempre più sconfortato e senza alcuna idea di dove potesse essersi andato a infilare Fate. Aveva cercato di acuire