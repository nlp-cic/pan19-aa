non aveva nulla della situazione sotto controllo. «Puoi farmene anche tu a me.»

«Non ho niente da chiedere a un pirata.»

«Allora continuerò a fartene io» replicò Ace, senza perdersi d'animo. «È stato Peter a chiederti di portarmi da mangiare o è stata una tua idea?»

Bingo. Il Marco vecchio non si sarebbe fatto cogliere impreparato, ma il Marco giovane non aveva ancora la stessa faccia di bronzo, anche se ci stava lavorando. Il pensiero era venuto ad Ace perché, nonostante tutto, Marco non sembrava così ansioso di andarsene.

«Facciamo un accordo» disse allora. «Tu mi liberi e io faccio qualcosa che vuoi. Qualsiasi cosa.»

«Non vedo perché dovrei fidarmi di un pirata.»

«Che cos'hai contro i pirati?»

Marco rimase un attimo incerto. «I pirati sono cattivi. Rapiscono i bambini e li danno in pasto ai coccodrilli.»

Ace sbatté le palpebre e poi scoppiò a ridere. Certo, non poteva negare che i pirati non fossero esattamente dei santi, lui meno di tutti perché rubava sempre dai ristoranti, ma non aveva mai sentito una cosa del genere. Appariva uno sforzo totalmente inutile da parte di chiunque, a parte un sadico, che Ace dubitava una cosa del genere fosse davvero successa nella vita.

«Non ridere! È una cosa seria!» esclamò Marco, ed era incredibile vederlo così emotivo. «I pirati mettono le persone su una passerella e li costringono a camminare finché non cadono in acqua.»

«In pasto ai coccodrilli, ho capito.» Ace trovava davvero difficile non ridere di quella storia. «Non so se l'hai notato, ma non ci sono passerelle sulla mia nave.» Il suo striker era perfetto così com'era, non aveva tempo di rapire bambini.

Marco sembrò davvero perplesso da quella situazione e Ace lo trovò in qualche modo strano, perché era difficile normalmente vincere un confronto verbale con lui.

«Ascolta» mormorò dolcemente. «È vero che non hai motivo di fidarti di me, ma non ho seriamente intenzione di far male a nessuno di voi. Voglio solo ritrovare i miei compagni.»

«Ci siamo solo noi qui.»

Ace alzò le spalle: era proprio quello il problema, ma dubitava che dirglielo avrebbe fatto qualche differenza. «Ti sto chiedendo un favore.»

Rimasero in silenzio per un po', con Marco che continuava a guardarlo sospettoso ma non faceva alcun segno di voler lasciare la stanza. Poi, alla fine, senza dire una parola si avvicinò a lui e si chinò al suo fianco. In una mano aveva il coltello di Ace, quello che gli era stato confiscato prima, e nell'altra un mazzo di chiavi. Non le avrebbe avute con sé se non ci fosse stata da parte sua una prima intenzione di liberarlo. Il cuore di Ace si risollevò un attimo: era un inizio.

«Be'?» sbottò Marco, imbarazzato, notando lo sguardo su di lui. «Non avevi detto che volevi mangiare?»

«Oh, puoi dirlo forte.» E Ace si precipitò sul piatto e lo divorò in un attimo. Per riempirlo ci sarebbe voluto ben più di un piatto di zuppa, ma per il momento avrebbe dovuto accontentarsi.

Poi tornò a concentrare la sua attenzione su Marco, che stava a distanza di qualche metro da lui, il coltello sguainato stretto al petto, pronto a difendersi in caso di necessità. Ad Ace fece tenerezza, perché appariva così giovane e indifeso rispetto al solito.

Fiammelle uscirono dalle sue mani, mentre creava le sue lucciole di fuoco e le faceva volteggiare attorno a Marco. Non poteva sapere se il maleficio gli avesse fatto conservare anche i suoi poteri rigenerativi, per cui si limitò a piccole esplosioni, giusto quanto bastava per fargli perdere l'equilibrio per la sorpresa e la presa sul coltello.

Marco si spaventò, ma fu abbastanza rapido da cercare di lanciarsi per recuperare l'arma, ma Ace fu più rapido e gliela sottrasse. Aveva anche più forza fisica, per cui riuscì a immobilizzarlo prendendolo per un braccio. Però lo lasciò subito, dato che l'unica cosa che davvero lo interessava era recuperare il suo coltello: ci era affezionato.

«Allora, che cosa vuoi?» gli domandò, anche se Marco si era allontanato verso un angolo della stanza ed era chiaramente pentito di averlo liberato. «Avevamo un accordo, no? La cena per un favore» spiegò Ace, di fronte alla sua sorpresa, e ridacchiò ancora della sua espressione.

«Parli sul serio?»

Ace allargò le braccia. Se avesse voluto fargli del male l'avrebbe già fatto, glielo aveva appena dimostrato.

«Vorrei...» mormorò allora Marco, con un tono di voce molto basso. «Vorrei fare un giro sulla tua barca.»

«Ma certo.» Ace sorrise. In qualche modo, si era aspettato una richiesta del genere, o almeno sperava che gli venisse posta. Girare con lo striker era quanto più vicino si arrivasse alla via del pirata, un modo per riportare Marco dalla sua parte.

Seguì Marco fuori dalla stanza, perché non conosceva la zona abbastanza da poter guidare. Marco, al contrario, appariva come se vivesse in quel luogo da sempre e riuscì a portarlo di nuovo verso l'insenatura dove avevano ormeggiato la nave di Doma senza che nessuno degli altri se ne accorgesse