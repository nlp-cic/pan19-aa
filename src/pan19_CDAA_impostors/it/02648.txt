per poi chiedergli di mostrargli la mano; quando vide il dito gonfio e rosso fece un verso simpatetico e, dopo un’attenta osservazione e diversi sibilii di dolore da parte di Kurt, confermò la diagnosi: una scheggia gli si era infilata sotto l’unghia ed avrebbero dovuto fare una piccola e veloce operazione per toglierla.

“Niente di preoccupante, comunque, in meno di mezz’ora sarà fuori di qui, promesso,” gli disse, usando un tono fermo e rassicurante, probabilmente perché Kurt era impallidito alla parola “operazione”.

“Non possiamo semplicemente… che ne so, sfilarla via con un paio di pinzette?” pigolò ancora una volta, con la voce che grattava contro la gola per lo spavento e la stanchezza.

“Temo proprio di no, perché la scheggia è finita molto in profondità… Saremo costretti a tagliare via quasi tutta l’unghia per poter toglierla…”

Kurt si abbandonò distrutto e rassegnato sul lettino, chiudendo gli occhi. “Faccia quello che deve, dottore… Almeno tornerò davvero a casa con un’unghia spezzata,” disse, ridacchiando poi senza sentimento e piuttosto scioccamente.

“Credo che questa cosa è un po’ più grave di un’unghia spezzata,” commentò il dottore, mentre un’infermiera preparava gli strumenti per l’operazione e la siringa con l’anestetico.

“Lo dica alla mia coinquilina,” sibilò Kurt, ancora un po’ irritato dalle lagne di Rachel. “Non ha fatto che ripetermi che era davvero inutile venire al pronto soccorso per un’unghia spezzata e che quando è successo a lei non siamo andati in ospedale. Solo che a lei si era davvero semplicemente rotta un’unghia.”

“La sua fidanzata sembra una persona molto… intensa…” commentò il dottor Anderson, mentre somministrava l’anestetico.

Kurt sibilò di sorpresa e dolore, per poi avvertire una strana sensazione formicolante lungo tutta la mano. “Intensa è un eufemismo,” commentò distrattamente e poi, sollevando lo sguardo sul medico, intento a guardargli mano, aggiunse. “Ed è solo la mia coinquilina.”

Il dottore alzò lo sguardo, tenendogli la mano fra le proprie, guantate: fu allora che Kurt sembrò registrare attivamente quanto quell’uomo fosse attraente. Aveva un viso estremamente gradevole (okay, bando alle ciance: era proprio bello), capelli scuri tenuti a bada da abbondante gel che nascondeva onde di ricci, intuibili dal piccolo ciuffo arricciato che era sfuggito alla gabbia di gel e che adornava adorabilmente la fronte del medico, e gli occhi, che in quel momento lo fissavano con curiosità e, sperava, interesse, erano di un’ipnotica tonalità di verde e nocciola. Kurt deglutì sonoramente mentre si rendeva conto di essere estremamente attratto dal dottore che si apprestava ad operarlo e chi l’avrebbe mai detto che aveva un kink per i medici?

“Sono gay,” sputò fuori, perdendo filtro e discrezione ed anche una buona fetta della dignità che era sopravvissuta incredibilmente a tre anni di Glee Club. “Quindi, ecco, non è la mia fidanzata. Non può esserlo. Sono anche single, insomma… Dio mio, quello non era anestetico, vero?”

Il dottor Anderson rise, abbassando il capo e scuotendo la testa. “No, era solo anestetico… O almeno questo è quello che facciamo credere ai nostri pazienti,” aggiunse, facendogli l’occhiolino e facendolo sentire come una ragazzina davanti al suo idolo: con le ginocchia traballanti ed il cuore impazzito.

“Oh, merda!” esclamò improvvisamente Kurt, facendo sobbalzare il dottore.

“Le ho fatto male?” chiese preoccupato quello, con una lama affilata in una mano e metà della sua unghia nell’altra. Kurt si costrinse a non guardare in basso e a deglutire il boccone di cheesecake che gli stava risalendo l’esofago.

“No,” disse, con voce estremamente acuta. “È Rachel,” gracchiò di nuovo, stavolta tentando di schiarirsi la voce. Il dottor Anderson lo guardava senza capire, ma per fortuna aveva messo via lama e unghia. “Era con me, ma si è allontanata poco prima che lei arrivasse… Sarà preoccupata nel non trovarmi più.”

“Oh,” annuì il medico, facendo poi un cenno all’infermiera. “Marley, per favore, puoi andare ad avvisare la signorina…”

“Berry. Rachel Berry.”

“La signorina Berry che il signor Hummel è qui con me e che fra qualche minuto lo rivedrà tutto intero e senza pezzi in più?”

L’infermiera annuì con un sorriso e si congedò, lasciandoli soli. Non che Kurt l’avesse particolarmente notata, distratto com’era prima dal dolore e dal disgusto e poi dal bel dottore.

“Abbiamo quasi finito, davvero…” lo rassicurò il dottor Anderson, sorridendogli mentre prendeva le pinzette.

Kurt si sforzò ancora di non guardare in basso, concentrandosi invece sul viso del medico: aveva delle sopracciglia dalla forma bizzarra e delle ciglia lunghissime e scure…

“Dopo tutto quello che mi ha fatto passare, Rachel meriterebbe quasi d’essere lasciata sulle spine…” commentò distrattamente, osservando deliziato un sorriso piegare le labbra del dottore.

“Posso sempre uscire dalla sala senza di lei e dirle che purtroppo ci sono state delle complicazioni e che sfortunatamente abbiamo dovuto amputarle la mano…”

“Non sarebbe poco professionale?” rise Kurt, ancora incantato dal suo medico.

“