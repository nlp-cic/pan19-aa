attraversava la mente, ma aveva stabilito di non lasciarsi schiacciare sotto quel peso. Concentrarsi sul gioco era stato, tante volte nella sua vita, un ottimo modo per tenere lontana la mente da pensieri scomodi, e ora sapeva anche di avere qualcosa da dimostrare a un certo idiota. Il risultato fu che il suo rendimento in campo crebbe visibilmente e nella partita successiva fu una specie di castigo divino per la squadra avversaria.

“La tua ragazza dovrebbe lasciarti più spesso” gli disse, subito dopo, Lucas.

“Cosa? Che c'entra lei?” 

“Quando uno marcia sugli avversari con tanta rabbia in genere è perché è stato mollato.”

David non poté fare a meno di sorridere. C'era qualcosa di vero in quella battuta. La rabbia l'aveva spinto a gettarsi a capofitto nel gioco e almeno aveva dato buoni risultati. E poi in un certo senso la litigata con Thiago aveva vagamente il sapore amaro di un amore finito. Quell'idea però era sbagliata da tanti, troppi punti di vista. Pensare a Thiago in quei termini era proprio ciò che voleva evitare e ricordare che qualunque fosse il loro legame ormai era spezzato, gli faceva troppo male, quindi si sforzò di pensare ad altro.

Il paradosso fu che, di lì a due giorni, Sara lo lasciò davvero. Fece un lunghissimo discorso, al telefono, “si è creata troppa distanza tra noi” disse, “le nostre vite sono troppo diverse” disse ancora, e “possiamo rimanere amici, no?” concluse. 

Chiusa quella telefonata David rimase seduto sul divano a contemplare il soffitto. Aspettando che arrivasse il dolore, la rabbia, qualcosa. Invece niente. O almeno niente di quello che si sarebbe aspettato. Tutto quello che provò fu una vaga sensazione di sbandamento e poi, inaspettatamente, sollievo. Forse Sara aveva fatto ciò che lui ancora non aveva capito di voler fare. E pure era da tanto che lei non era più in cima ai suoi pensieri, si erano inesorabilmente allontanati, doveva ammetterlo.

Provò solo tanta nostalgia al ricordo dei mille bellissimi momenti che aveva passato con lei, ma il fatto di non essere riuscito a trovare un solo pretesto per chiederle di restare insieme voleva dire molto. La chiamò di nuovo, immediatamente, e le disse con un nodo in gola che gli sarebbe mancata davvero tanto. Lei sorrise tra le lacrime e gli disse che anche lui le sarebbe mancato. Ma forse, se ce l'avessero messa tutta, sarebbero stati uno di quei rari casi in cui davvero l'amicizia sarebbe sopravvissuta.

 

***

 

Thiago era contento di vedere che, almeno dal punto di vista professionale, da qualche giorno David sembrava stare meglio. Quello che lo rendeva clamorosamente infelice era che ormai non si parlavano più. Se all'inizio aveva avuto la sensazione che David lo evitasse, per motivi che ancora non conosceva, adesso ne aveva la certezza assoluta. D'altro canto neppure lui lo cercava. Voleva dirgli tante cose, principalmente chiedergli scusa per tutte le cattiverie che gli aveva detto in quell'unico, assurdo, momento di rabbia, ma non sapeva come fare. Non era mai stato particolarmente bravo con le parole, lui, e gli eventi recenti lo dimostravano in pieno. 

Il risultato era che dove c'era l'uno, sempre più spesso non c'era l'altro. Persino in campo, quando la squadra festeggiava un goal o una vittoria, sia Thiago che David facevano in modo di trovarsi, casualmente, a molti metri di distanza. Erano arrivati al punto da non guardarsi neppure direttamente in faccia quando erano costretti a parlarsi.

Ormai era sotto gli occhi di tutti, perché se tutti sapevano che erano stati grandi amici fino a pochissimo tempo prima, tutti sapevano anche che avevano avuto una brutta discussione. Non era la prima volta che capitava tra membri di una stessa squadra, anzi, era un fatto persino abbastanza ricorrente, però in genere quelle liti duravano al più una giornata e poi tutti tornavano amici come prima, se non altro per il bene della squadra.

Sembrava però che non sarebbe stato quello il caso e che quelle due teste dure avrebbero avuto bisogno di una spinta in più.

L'idea venne a Lucas in occasione di una trasferta della squadra. Sia Thiago che David avevano fatto in modo di sedersi a varie file di distanza, sull'autobus, e anche se si erano comportati per lo più normalmente, Lucas che era tra quelli che conosceva entrambi da più tempo e ne aveva abbastanza del loro comportamento.

Una volta che tutti si furono sistemati nelle rispettive camere d'albergo, che avevano cenato, che avevano preso tutti gli accordi necessari per l'allenamento del giorno dopo, Lucas mandò un sms ad entrambi chiedendo loro di raggiungerlo nella sua camera con un pretesto.

Thiago fu il primo ad arrivare e rimase per i primi minuti a chiacchierare del più e del meno. Poco dopo arrivò anche David. Nell'istante in cui i due si resero conto l'uno della presenza dell'altro fu come se la temperatura nella stanza fosse calata di svariati gradi.

“Ok, io... ripasso più tardi” disse David, ancora sulla porta, ma Lucas lo afferrò per un polso e lo tirò dentro, chiudendo la porta.

“Senti, non credo che sia una buona idea”