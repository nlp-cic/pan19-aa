per nome.

Bain fece un passo indietro sulla soglia della porta.

«Non andare» disse il Re degli Elfi e lo guardò con la coda dell’occhio. Bain si bloccò, come congelato. «Non ti privare degli ultimi momenti con tuo padre per me».

Gli ultimi momenti? Suo padre poteva ancora andare avanti per giorni, erano settimane che agonizzava in quel modo. Non poteva essere sull’orlo della morte solo perché un Elfo diceva così.

Bain rientrò nella stanza, chiuse la porta alle spalle e raggiunse i piedi del letto.

Gli Elfi, però, sapevano cose che a loro mortali sfuggivano e Bain non avrebbe permesso che la soggezione per quella creatura lo facesse fuggire proprio in quel momento.

«Non è un buon auspicio quello che dici».

Il Re degli Elfi inarcò un sopracciglio. «È la verità».

Sua padre rise, con un suono simile a quella stessa tosse che lo aveva spossato fino a costringerlo a passare a letto tutte le giornate.

«Imparerai, Bain, che la verità per gli Elfi è il miglior auspicio che si possa avere».

Bain lanciò uno sguardo al profilo divertito del Re degli Elfi.

«Voi Uomini temete la verità, ma arriva per tutti un giorno, non è così?» Il Re degli Elfi tirò una pacca sulla mano di Bard, tutta ossa e macchie sulla pelle raggrinzita. «Se non altro, non siete testardi quanto i Nani».

Suo padre sorrise e le rughe si moltiplicarono sul suo viso. Sembrava svuotato, come se gli restasse solo la pelle sulle ossa. Non era una bella visione e forse era quello a far credere al Re degli Elfi che fosse a un passo dalla morte.

«Oh, ma abbiamo le loro stesse debolezze. Ringrazio sempre i tuoi consigli, durante l’assedio di Erebor, e mi pento di non averli ascoltati allora».

«Poco importa, perché alla fine abbiamo scoperto che avremmo dovuto combattere in qualsiasi caso. È stato meglio essere colti con le spade già in mano, che essere svegliati da un attacco». Il Re degli Elfi chiuse gli occhi. «Avremmo perduto molte più vite di quelle che abbiamo perso davvero».

«Se non fossimo stati assordati dalla nostra stessa battaglia, ci saremmo accorti degli Orchi prima che–».

Il Re degli Elfi sollevò la mano e zittì Bard.

«Non è contemplando i se e i ma che cambieremo qualcosa». Il Re degli Elfi rivolse lo sguardo a Bain. «Eri giovanissimo all’epoca, ricordo tuo padre darti ordine di guardare l’accampamento, ma tu ricordi altro, di quel giorno?»

Della Battaglia dei Cinque Eserciti?

Bain ricordava più di quanto gli piacesse ricordare. Perché anche dall’accampamento – in cui suo padre lo aveva obbligato a restare – aveva udito le urla e i suoni della battaglia e aveva dovuto placare gli abitanti di Esgaroth che non potevano combattere, tranquillizzarli e promettere loro che non c’era nulla da temere.

Però Bain era stato di vedetta, a controllare che nessuno si avvicinasse alla città e aveva ringraziato infinite volte suo padre per avergli dato quel compito. Si era reso conto, guardando la battaglia, che lui non avrebbe mai avuto le capacità di sopravvivere in quella bolgia mortale e che sarebbe stato solo un pensiero in più per suo padre. Si era reso utile a Dale, per quanto prima avesse creduto inutile la sua permanenza nella città durante gli scontri ai piedi di Erebor.

Il Re degli Elfi lo guardava, come se sapesse dove stavano andando i suoi pensieri. Bain capì allora cosa doveva rispondere alla sua domanda e guardò suo padre.

«Ricordo il sollievo alla fine della battaglia, che era sembrata così tremenda e angosciante da lontano, e ricordo le Aquile» disse Bain. «Ricordo i canti e i balli alla sera. Ma ricordo anche che Uomini, Elfi e Nani hanno combattuto insieme per qualcosa di più grande dell’oro della montagna, padre. È una lezione che non posso dimenticare».

Suo padre sorrise appena, le labbra sottilissime e pallide.

Il Re degli Elfi non aveva smesso di guardarlo. Bain sentiva di sapere cosa volesse ancora da lui.

«Ricordo la pace che è regnata da allora, l’alleanza con Dáin Piediferro. A Pontelagolungo non eravamo così in pace e felici, l’ombra della montagna regnava su di noi e il lago non sembrava mai darci abbastanza» disse Bain e lo sguardo fisso su suo padre. «E ricordo com’erano prima le altre persone di questa città, come fossero povere e senza luce negli occhi, mentre ora camminano con la schiena dritta per le strade, e chi è parente di uno dei morti della Battaglia lo ricorda con orgoglio, perché sa di aver contribuito a questa prosperità.

«Ecco, padre, sono queste le conseguenze che ricordo. Da quella battaglia è uscito più bene che male per tutti noi».

Il Re degli Elfi annuì piano e tornò a guardare Bard.

«Tuo figlio sarà un buon re, ne sei felice?»

Suo padre rise, o meglio, tossì e Thranduil gli tirò una pacca leggera sulla mano.

«Non sforzarti troppo, stai cadendo a pezzi».

Bard tossì ancora. «Non mi stai aiutando a non ridere!»

Il Re degli Elfi sorrise e a Bain bastò guardare il movimento della guancia per vederlo. Non capiva l’utilità di quei