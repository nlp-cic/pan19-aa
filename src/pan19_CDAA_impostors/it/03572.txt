doloroso, ma era l'unico modo per lasciarti libero finalmente di percorrere la tua strada. L'unico modo per liberarti di me.
 

“Averti accanto mi aiuta a trovare la mia strada, ogni giorno. Eppure alle volte vedo qualcosa nei tuoi occhi che mi fa venire voglia di perdermi.” Varric non avrebbe saputo dire se fosse stato lui a pronunciare quelle parole oppure lei. Di fatto non si sarebbe stupito se fossero sempre state solo nella sua testa. Eppure alcune parole erano state dette. Parole dal sapore definitivo ed evidentemente, dopo tutto ciò che era accaduto, non c'era modo di tornare indietro. Dopo che una chiesa è esplosa non c'è modo di rimetterne insieme i pezzi. Sarebbe potuto diventare un bel modo di dire, avrebbe dovuto segnarlo e metterlo in un libro.
La tenuta di Hawke era spettralmente silenziosa. Hawke seduta su una panca taceva e beveva. Era stata tradita, ferita, poteva vedere i suoi pensieri correre senza sosta. Non aveva versato una lacrima, doveva averne esaurito le scorte. Lui era seduto e osservava. Guardava la sua strada perdersi negli occhi chiari di lei. Vedeva la strada di lei bruciare, era persa e non avrebbe ritrovato il proprio sentiero in nessuno.

 

Quando vai via da un posto rimangono solo i ricordi che hai lasciato nella vita degli altri e qualche conto in sospeso. E prima di lasciarti io bevvi con te un'ultima volta. Guardai il tuo sorriso un'ultima volta, ascoltai la tua voce rimproverarmi, prendersi gioco di me, sostenermi per l'ultima volta. Era impossibile pensare di lasciarti, sentimenti sepolti, ignorati, scherniti tornarono tutti insieme, sommergendo il dolore. Non dovevo pensare, non potevo restare, non volevo andare. Se solo le cose fossero state diverse. Se solo non fossimo stati così simili, se solo il bisogno che avevamo l'uno della presenza sicura dell'altro fosse stato meno pressante, forse... No. Non saremmo potuti essere qualcosa di effimero per un momento, quando sapevamo di essere qualcosa di tanto intenso e unico da rappresentare tutto. Eppure, forse...


L'alcool e la stanchezza non aiutavano a fare chiarezza. Quanto avevano bevuto? La testa vagava e confondeva le immagini. Sentì un profumo che credeva sepolto nella memoria. Si aspettava di vedere due occhi color del miele, sentiva delle braccia forti e morbide stringersi attorno al suo collo, il cuore sciogliersi. Quanto tempo era passato dall'ultima volta che era stato con lei? Sentire la sua mancanza era ormai naturale come svegliarsi ogni mattina. Eppure qualcosa era stonato. Gli occhi avevano una sfumatura sbagliata, i capelli poi non profumavano di brace e di ferro. Un'ala scura gli calò sugli occhi facendogli il solletico. Cercò di mettere a fuoco le immagini. Gli occhi erano troppo chiari e i capelli troppo scuri.

 

Come fai a dire addio a qualcuno se non sai immaginare la tua vita senza di lui? Io non l'ho fatto. Non ho detto niente. Sono semplicemente andata via.
Dormivi quando sono uscita o almeno credo. Mi sono allontanata dalla tenuta sapendo che non era di quelle mura che avrei sentito la mancanza. Sapevo che avresti capito, come ogni volta. Perché dover ricorrere a parole banali quando uno sguardo diceva fin troppo? Lo sappiamo bene entrambi, le parole servono solo a mascherare, a esagerare, a fornire agli altri una versione piacevole e accettabile di noi. Un gesto, uno sguardo, il continuo guardarci le spalle, contano più di tante moine. Ed ora chi ti guarderà le spalle? Chi mi guarderà le spalle? Ma il sole era quasi alto ormai, un nuova strada mi aspettava.


Il sonno stava per avere infine la meglio sfocando ancor più dell'alcol le immagini e i suoni. Chiuse gli occhi. Dopo un momento lunghissimo, sentì un calore piacevole farsi sempre più intenso, finché non sembrò prendere corpo. Varric si accorse che l'amica stava premendo le labbra contro le sue. Una sensazione stranamente familiare che sembrava tanto sbagliata quanto piacevole, troppo intensa per essere lecita. Provò qualcosa di tanto intimo da avere quasi il sapore di incesto ma così eccitante da poter decidere di sacrificare tutto per quel peccato tanto puro. Fu un istante ma Varric ne trattenne ogni sfumatura. Serrò gli occhi e trattenne il respiro sperando di essere creduto addormentato. Ma non aveva forse per un istante assecondato l'istinto e, dischiuse le labbra, si era trovato a stringere tra le sue un labbro morbido di lei? Per un solo istante non aveva forse sentito il respiro di Hawke fondersi con il suo? O forse no. Forse era la sua fantasia. Forse nulla era accaduto. Il freddo improvvisamente intenso dissolse il calore e il silenzio coprì il martellare del cuore.

 

Ci ho messo anni per tornare. Infondo non è stato difficile attraversare la strada. Tutto dipende da chi ti aspetta dall'altra parte. E c'eri tu, sperduto tra le montagne, nell'occhio del ciclone come sempre e come sempre per colpa mia. Ma anche un po' per colpa tua, sconsiderato, spavaldo, buono come sempre. Non ci siamo neanche abbracciati, ci siamo guardati per un po' senza dire una parola e siamo andati a bere. Tu hai rifiutato il boccale di birra e hai preso un tè