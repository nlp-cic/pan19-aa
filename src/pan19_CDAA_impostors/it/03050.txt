, l’hai visto, ma la luce del corridoio non funziona e-”

“Non ti stanchi mai di essere gentile?” lo interrompe Sebastian. Sa che un altro avrebbe detto ‘grazie’ e si sarebbe messo a letto senza storie, ma Sebastian non sa mai cosa fare con le cose che non comprende, così finisce sempre per cercare di romperle. Mi disegnano così. “Sembri Biancaneve del cazzo, sempre a cinguettare anche mentre vieni sfruttato. Tutti si approfitteranno di te, ti prenderanno per il culo e…” Si morde un labbro. Gli sta dicendo delle cose crudeli, lo vede dall’espressione smarrita di Chandler, ma non riesce a stare zitto, né a continuare come vorrebbe. E non ci sarà mai nessuno a proteggerti. “Non ti viene mai voglia di mandare tutto a puttane?” dice, invece.

Chandler scuote la testa e, da dietro le lenti, i suoi stupidi occhi azzurri, tristi e persi riescono a far sentire Sebastian in colpa. “Io sono così,” risponde, a voce così bassa che fatica a sentirlo. “E t-tu non mi stai prendendo in giro. Riesco a capire quando vengo preso in giro, lo sai? Non sono stupido come pensi! E no, tu non ti stai approfittando di me!” conclude, con enfasi.

Sebastian fa un verso sarcastico e si passa una mano dietro la nuca. “Non ti ho neanche detto grazie, sei tu che hai ringraziato me. Questo la dice lunga.”

Chandler si avvicina finchè le punte delle loro scarpe non si toccano e lo guarda in faccia. Senza i soliti cappelli e vestito in modo semplice, sembra un ragazzo qualunque, pallido e timido sotto la luce della lampadina al neon. “Non l’hai detto, no... non ad alta voce, ma s-so che lo pensi…” farfuglia. Sebastian sa che stare così vicini confonde Chandler e lo turba: ha le guance tinte di rosa e lo sguardo fisso sulle sue labbra, ma lascia che deglutisca e continui, mormorando: “Non devi dire niente se non ti va.” Lo guarda alzare una mano, esitante, fino al suo volto. Con il pollice, Chandler gli accarezza appena lo zigomo: è come essere sfiorati da una piuma, e Sebastian si sta già chinando verso il suo viso quando lo sente bisbigliare: “A me piaci così.” È Chandler ad alzarsi appena sulle punte dei piedi e sfiorargli le labbra con le sue.  Puzzo di qualsiasi cosa e mi bacia lo stesso, ma è la prima volta che Chandler prende l’iniziativa, così Sebastian segue l’istinto, lo afferra per la vita e prolunga il bacio, premendosi un po’ contro la sua bocca. È impossibile che si usi la stessa parola per indicare l’incontro scoordinato di denti e lingua con Faccia da Stupido e Chandler che trema appena contro le sue labbra. È così diverso da riuscire a fargli dimenticare la sensazione di nausea che ha provato in quel bagno allo Scandals, e per questo Sebastian lo bacerebbe per tutta la notte, ma Chandler si svincola con gentilezza e gli sorride. “Mi dispiace, ma cinque minuti sono già passati… Buonanotte, Sebastian.”

 

*** 

 

 


Capitolo 7



 



Tè, ma di quello buono. E lasciaci dentro il filtro.



 


Piove.

Come la sera in cui ci siamo incontrati, pensa Chandler. Come nel finale di Colazione da Tiffany! E c’è anche il gatto dei vicini, se vogliamo rifare la scena! 

Ma non dice niente di tutto questo; Chandler si sente già abbastanza fortunato perché Sebastian ha accettato di uscire con lui anche dopo la serata disastrosa in cui l’ha portato da suo padre – era certo che non l’avrebbe più voluto vedere – così si limita a baciarlo con entusiasmo mentre la pioggia tamburella sui finestrini della macchina. Da quella notte si sente un po’ più sicuro di se stesso, quindi gli schiocca un ultimo bacio sulla guancia prima di salutarlo. “Devo rientrare…” mormora, senza curarsi di nascondere il rammarico. Ma Sebastian lo tiene stretto a lui, sorride – sul serio, quel sorriso dovrebbe essere vietato perché induce in stato confusionale – e sussurra al suo orecchio: “Non devi. Possiamo andare a casa mia, nella dependance. Non ci disturberebbe nessuno.” Gli prende il lobo dell’orecchio tra i denti e Chandler geme, fa appena in tempo a pensare che questo è un colpo davvero molto, molto basso, che Sebastian si allontana di scatto, con le sopracciglia corrugate, gli occhi verdi socchiusi e un’espressione irritata. “C-cosa c’è?” chiede subito Chandler, preoccupato. È la prima volta che Sebastian si tira indietro. “Ho fatto qualcosa di sbagliato?”

Sebastian è accigliato e non lo sta nemmeno guardando in faccia. “Eh? No,” replica, distratto. “Tuo fratello è appena uscito dalla porta. Ha in mano un fucile? Perché se dobbiamo fare un duello in stile western, ne voglio uno anch’io.” Chandler non fa in tempo a girarsi che vede due dita picchiettare sul il finestrino rigato di pioggia. Sebastian mormora tra i denti qualcosa di molto simile a “Ma che cazzo” e apre il finestrino, facendo comparire Charlie che regge un ombrello con la sua tipica espressione scocciata. “Charlie? Non