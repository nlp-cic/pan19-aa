.” 
“Sì, infatti. Immenso.” replico con gli occhi inondati dalle lacrime. “Sherlock, non sai quanto valga questo per me...” 
“Ho recuperato anche qualcos'altro.” aggiunge lui tenendo lo sguardo fisso in avanti come se non volesse rischiare di incontrare i miei occhi. “Forse ho fatto male e sicuramente questo non è il modo migliore, ma...” tira fuori dalla tasca alcuni sacchettini, quelli che usa per le prove da analizzare in laboratorio. 
Ho ancora gli occhi pieni di lacrime e fatico a metterli a fuoco e, quando lo faccio, rimango senza fiato. 
“Ma quelle...” dico deglutendo per ritrovare la voce. “Quelle sono le ceneri!” 
“Sì, basterà comprare un'altra urna. Purtroppo non sono tutte, ma ho pensato che recuperarne almeno una parte potesse interessarti, dopotutto tu sei così sentimentale che...” 
Non gli permetto di finire la frase e mi getto fra le sue braccia, in lacrime. Lui si irrigidisce, come infastidito, ma non mi allontana. 
“Grazie. Grazie. Grazie. Grazie...” continuo a ripetere senza riuscire a smettere di piangere. 
Quello che Sherlock ha fatto per me ha un valore immenso. 
Non solo mi ha salvata nel momento del bisogno. 
Non solo ha cercato di farmi stare a mio agio procurandomi dei beni di “prima necessità”. 
Mi ha anche ridato i miei ricordi, la mia vita, la mia famiglia. 
Amo Sherlock, l'ho sempre amato anche quando lui si comportava come una fredda macchina senza sentimenti, e ora lui mi sta dimostrando di avere un cuore nascosto da qualche parte e che in qualche modo tiene a me. Qualcuno penserebbe che non ha fatto niente di speciale, ma per me questi piccoli gesti sono tutto. 
Quando il taxi si ferma a Baker Street, si separa lentamente da me, con aria imbarazzata. Sono confusa, ma giurerei che sia arrossito. Scendiamo dal taxi, lui afferra il borsone e paga la corsa. Quando oltrepassiamo la soglia del 221b, ci accoglie Mrs. Hudson con aria sorpresa. 
“Ma cosa...” 
“Non è nulla, Mrs. Hudson. Purtroppo c'è stato un incendio nel palazzo di Molly. Nessuna vittima fortunatamente, tranne le finanze dei proprietari.” 
“Oh, cara, mi spiace tantissimo!” esclama la dolce signora avvicinandosi a me e circondandomi con un braccio con aria affettuosa. “Come ti senti?”
“Ora che ho recuperato alcuni ricordi di famiglia, molto meglio.” 
“Certo, ti capisco. Sono quelle piccole cose che ti fanno sentire a casa, giusto?” 
“Sì, infatti.” annuisco con gli occhi nuovamente lucidi. 
“Mrs. Hudson, prima che entrambe vi immergiate nell'emotività sfrenata, la informo che Molly prenderà possesso della camera di... della camera al piano di sopra. A tempo indeterminato. Come mia ospite. Confido che non avrà nulla in contrario.”
“Certo che no, caro. Se non l'avessi ospitata di tua iniziativa ti avrei costretto io!” 
Il detective alza gli occhi al cielo e poi sale gli scalini per entrare nel suo appartamento. Lo seguo con lo sguardo pensando che vorrei dirgli qualcosa. 
Vorrei abbracciarlo ancora, dichiarargli il mio amore e dirgli che so come è veramente. 
Io so che lui non è una macchina senza sentimenti. 
Io so che in realtà ha un cuore buono nascosto dietro una maschera di cinismo e arroganza. 
Io so che Sherlock Holmes ha solo bisogno di essere amato. 
* 
È stata una settimana impegnativa. Ho dovuto occuparmi di mille impegni burocratici. Contattare l'assicurazione, disdire luce, gas, telefono, TV via cavo, e altre faccende legate al mio prezioso appartamento andato in fumo. E, come se questo non fosse abbastanza, ho dovuto fare il doppio turno più volte per coprire dei colleghi malati. 
Oggi sono rientrata a Baker Street con un solo desiderio: fare un lungo e rilassante bagno e andare a dormire. 
Non voglio nemmeno mangiare, non ne ho le forze. 
Riempio la vasca con dei sali da bagno profumati che mi ha regalato Mrs. Hudson e poi mi immergo, lasciandomi avvolgere dalle frizzanti bollicine che provocano sciogliendosi. Faccio un profondo sospiro e getto la testa all'indietro, chiudendo gli occhi. 
La mia pace auto imposta dura circa un quarto d'ora, poi sento dei passi concitati arrivare dalla sala e faccio appena in tempo ad alzare il viso per vedere Sherlock entrare come una furia in bagno. 
“Sherlock!” urlo sprofondando il più possibile nell'acqua per nascondere il mio corpo nudo mentre le mie guance sembrano prendere fuoco per l'imbarazzo. 
“Non cominciare, Molly. Ho bisogno del kit di pronto soccorso, non sono certo qua per guardarti fare il bagno.” 
“Avresti potuto almeno... Pronto soccorso? Perché? Sei ferito?” chiedo rendendomi conto di quello che lui ha appena detto e lasciando che la preoccupazione soppianti l'imbarazzo. 
“Solo un graffio.” replica lui voltandosi di tre quarti per mostrare un taglio sul viso, all'altezza dello zigomo. 
“Oh, Sherlock, serviranno dei punti!” 
“Non necessariamente, dovrei avere dei cerotti chirurgici... Oh, maledizione!” esclama agitando la scatola vuota. 
“Immagino che fosse John a rifornirti di questo genere di cose.” commento mentre approfitto della sua distrazione per afferrare l'asciugamano, usarlo come scudo