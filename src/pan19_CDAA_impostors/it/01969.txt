bisogno di lui. Non si era quindi mai sottratto a quel compito.
In fondo, era il giusto modo per punire la superbia dei suoi pensieri sull’inferiorità di un Lupo Mannaro: un immondo essere non del tutto umano, dal sangue impuro ed infetto. 
Quante cose erano mutate da quei primi giorni in cui si era recato da Lupin con il solo scopo di controllare che prendesse la pozione. Quanta pena gli procurava vederlo soffrire. Quanta gioia e quanto calore umano gli donava, invece, quell’amicizia così difficilmente nata! E quanto bisogno aveva di quell’amicizia, anche se non voleva ammetterlo, neppure con se stesso.
E quanto era stato dannatamente idiota a rovinare tutto.
 

*

 
Ogni volta che il dolore lo assaliva, ricordava Lupin, sempre con quella solita ed improvvisa sferzata, le braccia forti e decise di Severus erano pronte a sostenerlo. Sapeva che il suo amico soffriva con lui e questo gli rendeva più facile sopportare il dolore.
Quel dolore straziante: la scusa per abbandonarsi a quell’abbraccio, la scusa per poter essere, finalmente, debole e bisognoso d’aiuto.
Ma c’era ben altro, nella loro amicizia.
Severus era sempre stato uno studente in gamba, ma ora si era rivelato essere un mago straordinariamente potente. Era ridicolo che la cattedra di Difesa Contro le Arti Oscure non gli fosse ancora stata assegnata. Se c’era un mago in grado di insegnare, con ogni cognizione di causa, quella materia, quello era solo, e soltanto Severus Piton. Che le Arti Oscure le aveva imparate… sul campo.
Severus gli aveva raccontato tutto: della sua infanzia, della sua giovinezza, delle sue scelte sbagliate. E di quei due terribili anni di oscurità in cui si era macchiato di crimini atroci. Così lui, Remus, aveva capito tante cose dell’odioso Professore di Pozioni.
Aveva compreso il tremendo rimorso che lo lacerava, aveva percepito fino in fondo la sua infelicità e la sua solitudine.
Così era arrivato, infine, il suo turno per sostenere l’amico, con un lungo e fermo abbraccio. Severus aveva avuto un iniziale moto di rifiuto a quel gesto fraterno, ma poi aveva appoggiato la fronte sulla sua spalla… ed era rimasto lì, a lungo, immobile e in silenzio.
E Remus aveva capito quanto grande era il coraggio di quell’uomo.
Severus gli aveva insegnato un sacco di cose sulle Arti Oscure, che sui libri non erano mai state scritte, ed era sicuro che ci fosse ancora molto che avrebbe potuto insegnargli. C’erano ancora tante cose che avrebbero potuto imparare l’uno dall’altro, se solo si fosse ricordato di prendere la pozione, quella dannata notte!
 

*

 
Il treno stava rallentando: ormai Londra era vicina.
Ancora pochi minuti, poi Remus sarebbe uscito per sempre dalla sua vita. La sua esistenza sarebbe tornata ad essere di una totale ed insopportabile inutilità e solitudine.
No, non poteva permetterlo.
Doveva scusarsi, non doveva lasciarlo andare via così, senza avere almeno provato.
E poi… poi doveva dirgli di quel libro, di quell’incantesimo antico, di quella piccola e remota possibilità che la sua maledizione potesse avere una fine.
Anche se, dopo, una volta che Remus fosse stato libero da quella sua condanna, l’avrebbe perso comunque. Se Lupin avesse nuovamente potuto avere una vita normale, Severus era certo che non avrebbe perso il suo tempo con un uomo odioso come lui.
Ma non aveva importanza: almeno avrebbe fatto qualcosa di buono nella vita, avrebbe reso a Remus tutta la gioia ed il calore che, inconsapevolmente, aveva saputo donargli durante tutti quei mesi.
Così Severus si girò a guardare Lupin.
 

*

 
Il viaggio, ormai, era finito e Remus, in tutte quelle ore, non aveva mai avuto il coraggio di guardare Severus negli occhi.
Gli era bastato quell’iniziale, gelido sguardo quando, sgarbatamente, Severus gli aveva ordinato di sedersi e di non muoversi per nessun motivo.
Aveva obbedito ed aveva chiuso gli occhi; e non li aveva più riaperti per tutto il lungo viaggio.
Ma il treno stava rallentando e, alla fine, Remus avrebbe nuovamente dovuto affrontare i gelidi occhi di Severus.
Quei profondi occhi in cui sapeva, invece, che poteva brillare un intenso sguardo carico di passione e di voglia di vivere.
Avrebbe provato un’ultima volta a chiedergli scusa, a cercare di salvare quell’amicizia, così importante per lui.
Remus aprì gli occhi e sollevò il viso verso Severus.
 

*

 
I loro occhi s’incrociarono nello stesso, preciso istante.
Gli occhi neri di Severus, profondi come la sua immensa tristezza e pieni di rammarico per un’amicizia che riteneva ormai irrimediabilmente perduta, solo per causa sua.
Gli occhi grigi di Remus, pieni di timore ma, nonostante tutto, pervasi da un’incrollabile speranza.
Fu uno sguardo interminabile, intenso, che penetrò in profondità le loro anime.
Poi, Remus abbozzò un timido sorriso.
Severus sospirò, era come se tutta la tensione, d’improvviso, fosse uscita dal suo corpo.
- So che non potrai mai perdonarmi Remus, ma io devo… è giusto che io…
Dannazione, non aveva mai chiesto scusa in vita sua, prima di allora.
- Insomma, voglio chiederti scusa per aver detto…