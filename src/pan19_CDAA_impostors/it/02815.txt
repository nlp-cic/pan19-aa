suoi panni e a vedere il mondo con i suoi occhi. E a questo punto mi chiedo se forse non sia meglio così, se non sia meglio tentare di risolvere tutto con una tazza di tè fumante e una giornata di shopping al centro commerciale piuttosto che rendermi conto di quanto, senza che io possa fare niente per evitarlo, ciò che ho di più caro a mondo stia soffrendo, desiderando di essere morta in qualche galassia lontana piuttosto che trovarsi a non riuscire a piangere su una spiaggia a migliaia di chilometri da casa.

 

Io ho sempre accettato la mia vita, semplice e monotona e forse anche un po' superficiale, con quella sindrome di Peter Pan che mi spingeva a fingere di essere ancora un'adolescente e a volermi circondare di spasimanti solo per ridare a me stessa un po' di quell'autostima che in fondo non ho mai avuto, e non ho mai cercato di più di una casa abbastanza dignitosa e di un lavoro che mi aiutasse a mantenerla.

Non ho fatto sogni di viaggi lontani, di nuove scoperte e avventure, e a questo punto credo che il problema sia proprio questo: io non riesco a capire mia figlia perché continuiamo ad essere troppo diverse. Lei non si è mai accontentata di niente, e persino quando si è vista scivolare tra le dita la vita fantastica che aveva appena scoperto si è buttata a capofitto in una cosa più grande di lei in quell'organizzazione che studia gli alieni e l'universo.

Forse il Torchwood la fa sentire a casa più di quanto non l'abbia mai fatta sentire io.

Forse io non sono mai stata abbastanza per capire davvero di cosa avesse bisogno la mia Rose.

Forse non lo sarò mai.

 

 


Mickey


 

C'è stato un periodo, all'inizio, quando ci siamo conosciuti, in cui tutto sembrava andare splendidamente. Eravamo dei ragazzini innamorati che si accontentavano di prendersi un gelato insieme durante le pause del lavoro, facendoci qualche risata sincera e anche un po' stupida solo per il piacere di vedere l'una gli occhi dell'altro illuminarsi per un attimo.

Anche quel giorno era andato così, con la quotidianità che avevamo acquisito nel tempo e la spensieratezza del nostro amore appena sbocciato, e poi improvvisamente lui è piombato dal cielo con i suoi mostri di plastica alle calcagna e me l'ha portata via.

Io l'avevo sempre saputo, in fondo, che Rose voleva di più da questa vita, che era stanca di fare la commessa e di sentire di non valere niente. Me lo aveva detto tante di quelle volte che io ormai non l'ascoltavo più, eppure non avevo mai fatto niente per tirarla su. Lei era la cosa più bella che mi fosse successa, e mi bastava saperla al mio fianco per amare quella mia vita monotona fatta di mani sporche di grasso nell'officina del quartiere e di partite trasmesse al pub che sapeva sempre un po' troppo di birra mischiata a polvere. Io non mi ero accontentato, non mi ero rassegnato a non poter avere di più, semplicemente mi sentivo completo con Rose. E ingenuamente ho sempre creduto che per lei fosse lo stesso.

Il giorno in cui mi ha lasciato con un 'grazie' e un bacio sulla guancia per partire col Dottore mi sono sentito morire dentro, ma non ho avuto la forza per trattenerla. Né il coraggio per seguirla, poi, quando dopo mesi sono tornati a chiedermi di andare con loro. L'avevo vista cambiata, più forte e sicura di sé, e non sono stato capace di odiarla per il modo in cui mi aveva abbandonato. Lei era stata la mia felicità quando non riusciva nemmeno a trovare la propria, chi ero io per incolparla di avermi messo da parte per cercare di raggiungerla?

Una parte di me era convinta che in qualche modo lei sarebbe tornata, alla fine, una volta che si fosse spenta la scintilla della novità e che avesse sentito la mancanza di quello che aveva lasciato dietro di sé, ma al ritorno da uno dei suoi ennesimi viaggi, con un Dottore che adesso aveva persino una faccia diversa, mi sono accorto che alla novità non c'era mai fine e che l'interezza dell'Universo non avrebbe mai potuto competere con l'appartamento alla periferia di Londra che avrei potuto offrirle io. In quel momento ho guardato la mia vita e l'ho trovata vuota come non lo era mai stata, e per la prima volta ho capito come dovesse sentirsi lei quando cercava di gridare aiuto e né io né Jackie eravamo in grado di ascoltarla. Jackie, un altro capitolo importante in questa storia. Jackie con la testa tra le nuvole, Jackie sempre un po' distratta, Jackie che alla fine si è fatta divorare dai sensi di colpa e che era tutto ciò che mi era rimasto di Rose.

Poi finalmente è arrivato un giorno in cui non ho più potuto sopportare quello che la mia vita era diventata, e allora mi ero detto che se avessi voluto indietro tutto quello che avevo perso avrei dovuto seguirla, provare a vedere se quella sua nuova vita fosse adatta anche a me e provare a viverla con lei; mi sono lanciato in avventure che andavano senz'altro oltre le mie capacità, ma grazie a cui ero riuscito a dimostrare di valere qualcosa - se non a lei, ormai troppo presa dalla magnificenza