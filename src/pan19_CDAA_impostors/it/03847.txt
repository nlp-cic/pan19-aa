James e Miranda non potevano dire molto a Kyle riguardo quello che facevano.



Che, non essendoci luce sul fondale oceanico, i giorni sono simulati da cicli di luci artificiali, che non dovevano per forza durare ventiquattro ore, e le cui vere lunghezze sono determinate da macchine che controllano attentamente le onde cerebrali degli abitanti della struttura mentre dormono e calcolano così quali pattern di illuminazione avrebbero meglio giovato alla stabilità mentale e al morale.



Che queste luci artificiali non sono, tecnicamente, luci 

elettriche

.



Che James e Miranda sospiravano e sembravano scocciati ogni volta che dovevano correggerlo su quello.



Che queste luci sono alimentate da un qualcosa chiamato “pneuma”, il quale, gli hanno assicurato, gli verrà spiegato domani.



Che “domani” era, in questo caso, ovviamente, il prossimo fondogiorno designato dal computer, invece che l’effettiva giornata dettata dalla rotazione della Terra.



Che a chiedere come mai questa gente non si sia semplicemente abituata a dire “giorno” invece di “fondogiorno”, visto che almeno Miranda sembrava 

vivere 

qua sotto, non gli portava altro che sguardi strani e piccole smorfie paternalistiche.



Che domani avrebbe conosciuto qualcuno chiamato Maria, che dovrebbe essere il suo “legame pneumatico”, qualunque cosa sia, e che sembrava entrambi gli adulti sperassero potesse chiarire le sue domande più evidentemente irritanti.



Che James vive in uno spazio simile a un appartamento con due stanze, una delle quali era destinata a Kyle.



Che gli alloggi personali nella sfera sono dotati di “finestre”, non vere finestre, ma lucidi schermi che rispondevano alla stessa funzione.



Che chiedere a James quale fosse il senso di una superficie lucida nera che ti mostra il buio puro del fondale oceanico non è probabilmente qualcosa che potesse fare con tatto a quell’ora della fondo-serata.



Che James è molto, molto stanco e andrà a letto presto e che ci sono dei libri nella stanza di Kyle se ha voglia di leggerli.



Che Kyle, anche lui stanco seppur carico di adrenalina, preferirebbe fissare senza pensare una “finestra” nera aspettando di dormire invece che leggere anche uno dei libri, i quali consistevano perlopiù di Philip K. Dick, Robert Heinlen e manuali dai titoli incomprensibili come 

Dinamica applicata delle emozioni estreme nel limite del campo vicino 

e 

Pneumabiologia degli ineffabili inferiori

.



Che il suo letto ha una voce.



Che la voce assomiglia a quella di un uomo annoiato che tenta di mantenere una vena di professionalità.



Che il letto vuole informarlo che le “regolamentazioni EPRN” gli richiedevano di collegare una serie di elettrodi alla sua testa prima di addormentarsi.



Che inoltre le regolamentazioni EPRN gli richiedevano di informarlo che suddetti elettrodi erano perlopiù una formalità, in quanto le informazioni ricavate da essi sarebbero state un semplice supplemento minore alle cose che il letto avrebbe imparato attraverso i suoi “rilevatori di risonanza psichica a alta sensibilità”.



Che ricevuta questa spiegazione una volta non avrebbe più avuto bisogno di sentirla le sere successive.



Che gli elettrodi si sarebbero collegati automaticamente non appena avesse dato il suo consenso.



Che ha davvero tanto, tanto sonno e che dopo aver detto di sì la sensazione di braccia robotiche che gli scompigliano i capelli, gli applicano una pasta umida e appiccicosa alla nuca e mettono in posizione delle fredde placchette di metallo non è poi così fastidioso, tra tutte le sensazioni.


 


NEL SOGNO


 


Kyle siede a gambe incrociate sul fondo dell’oceano. È circondato dall’acqua, ma non sente freddo.



Non riesce a vedere nulla, ma sa dove si trova.



Poi nota una cosa: una piccola creature strisciante che illumina tenuamente lo spazio attorno a essa. Ha otto o dieci zampette e del pelo. Assomiglia un po’ a una tarantola. Si ferma e lo guarda. Ha una faccia, una faccia incongrua con dei grossi occhi innocenti. È 

carino

. Assomiglia a una qualche mascot pubblicitaria in computer grafica.



“salve, [potenziale amico] [tu-che-identifichi]! [questo-qui-che-non-identifica] è felice che siamo riusciti a stabilire questa interfaccia!” dice la piccola creatura.



Kyle non sa come faccia a parlare. Le parole compaiono nella sua mente, non proprio come 

parole 

ma a metà strada tra le parole e i concetti.



“Ciao”, dice Kyle alla creatura. Quando apre la bocca l’acqua non entra e gli sembra giusto così. “Chi sei?”



“[questo-qui-che-non-identifica] è uno dei [Brulicanti] che vivono qui sul fondale e nelle fosse, tra i bagni di [calore pneumatico?]. [noi] non siamo umani e [tu-che individui] sei umano e per questo c’è un’insormontabile [barriera comunicativa] data la natura di questa interfaccia. [noi] ci scusiamo ma [speriamo] il contatto sarà nondimeno [prezioso/fruttuoso?].”



“Devo ammettere, non capisco la maggior parte di quello che dici,” dice Kyle. Si sente… in imbarazzo? ...alla possibilità di deludere la creaturina dei cartoni animati di fronte a lui.



“[noi] capiamo,” risponde. “[tu-che-individui] potresti giungere a capire un giorno, se usiamo questa interfaccia abbastanza a lungo. vogliamo solamente essere [amici] con [tu-che-individui]. e dopotutto un giorno [tu-che-individui] diventerai inevitabilmente parte di [noi-che-siamo-