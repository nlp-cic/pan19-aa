aveva portato lì per sapere, per valutarlo ancora.

«Non c’è altro?»

Distolse gli occhi dalla cascata.

«Voglio aiutare la gente.»

«E il Kamiya Kasshin non ti basta? La sua filosofia non è “la spada che protegge”?»

Strinse i pugni.

«Non basta.»

«A chi? Alle persone? Alla tua ambizione?»

Kenji rivide l’uomo vestito di nero chino su Shinta e tremò.

«Ci sono ancora uomini troppo forti per il Kamiya Kasshin. E se non posso sconfiggerli, faranno del male.»

La voce di Hiko sembrò schernirlo.

«Un’altra minaccia dal passato di tuo padre?»

«No. Parlavo in generale.»

«Tutto qui?»

«Vorrei… vorrei anche» esitò, poi decise. Non era un’idea stupida, tutt’altro ― perché tacerla? «Vorrei che non andasse perduto. E’ una parte di noi e non credo che sia morta.»

La cascata tornò a riempire il silenzio.

Pian piano, Kenji sentì avanzare la sentenza. Il suo respiro accelerò.

Hiko apriva le labbra, impietoso.

«Ma anche così non è sufficiente. Non ti darò i segreti dell’Hiten Mitsurugi. Per ragioni del genere ti basta la scuola di tua madre, ragazzo.»

Fu riscosso dal suo torpore.

«No―»

«Soprattutto sapendo che tuo padre è contrario.»

Kenji si tirò un po’ indietro, il viso contorto. Tra la sorpresa e la conferma disincantata trovò il tempo d’arrabbiarsi.

Suo padre, sempre suo padre! Perché gli davano tutti retta? Persino il suo vecchio maestro!

«Lo sapevi fin dall’inizio.»

«Quelle briciole di messaggi avrebbero potuto convincere solo Misao Shinomori, te l’assicuro. Ma ho apprezzato l’intraprendenza.»

«Perché mi hai accettato come allievo, se lo sapevi?»

«So ancora riconoscere il talento, Kenji Himura.» L’uomo fece qualche passo verso il baratro della gola e lo guardò oltre la spalla, freddo. «Tu sei quasi dotato.»

A lui scappò un’irriverente, incredula pernacchia.

Quasi dotato?

«Non farmi ridere. Sono bravo e lo so benissimo. Nessuno raggiunge la perfezione in uno stile a nove anni. E nessuno avrebbe potuto imparare l’Hiten da autodidatta in così poco tempo, e così bene.» Fece un passo verso Hiko, alzando un pugno. «Insegnami! Finisci il lavoro e lasciami andare, se non vuoi più essere importunato non lo farò!»

L’uomo parve considerare le sue parole, le labbra piegate agli angoli.

«Di certo la stima di te stesso non ti manca.»

«Per favore.»

«E neanche le abilità con cui ammaliare un vecchio cultore della spada come me, è vero.»

Kenji lo incalzò, avvicinandosi ancora. Arrivò persino a chiedergli se doveva prostrarsi di nuovo.

Dopo essere arrivato sin lì, non poteva assolutamente lasciarsi respingere senza lottare.

«No» gli fu risposto.

«E allora cosa devo―»

«Niente.» Di punto in bianco, Hiko pareva deciso a lasciare il luogo. «Non puoi fare niente. Devo pensarci bene.»

Kenji spalancò la bocca, pronto a lottare.

Ma chiamarlo (o tentare di fermarlo) fu inutile: Hiko s’era volatilizzato come un fantasma.

Col cuore che batteva dolorosamente, Kenji rimase a guardare la cascata roboante, nascondendo le mani negli hakama. Poi imboccò la strada del ritorno, senza fretta.

Sperava di ricordarla.

Tornato al riparo degli alberi sentì il vento affievolirsi.


«Perché vuoi conoscere l’Hiten?»


Perché? Ah…

Sì, lo sapeva perché.

I motivi che aveva spiegato erano sinceri, ma ce n’era un altro, ben nascosto sotto la pila già segreta, troppo personale. Troppo vergognoso per uscir di bocca a una persona orgogliosa e tagliente come lui.

Si sarebbe sentito ridicolo (denudato) davanti agli occhi di tutti (di un uomo).

Non voleva dirlo a Hiko.


Ma allora, come continuare con l’Hiten?


Uscì dalla boscaglia in un punto piuttosto alto, trovandosi su quella che era una piccola sporgenza erbosa. Da lì poteva dominare tutta la città di Kyoto. Rimase senza fiato.

Doveva esser passato più tempo di quanto pensasse e ora la Città dei Mille Anni bruciava alla luce del tramonto, riverberato dai mattoni rossi dei tetti e dalle foglie secche.

Osservò con riverenza. Dalla vecchia capitale, in fondo, diramavano anche le sue radici. Si chiese come fosse ai tempi della gioventù di suo padre, quando imperversava la Bakumatsu e i samurai ancora cingevano alla vita due spade. Quanto era cambiato? Quanto era rimasto lo stesso? Una volta aveva sentito raccontare di quei tempi…

Il tempo in cui le strade si bagnavano di sangue tutte le notti, e teste mozzate rotolavano per ogni dove.

Scosse la testa, provando un brivido.

Sembrava impossibile. A guardarla, Kyoto era una dignitosa, ricca città nobil-borghese, trafficata di mercanti e turisti.

Ed era meglio così.

Accorgendosi che presto sarebbe venuto buio, s’affrettò a proseguire.

 

Al suo ritorno il fuoco del forno era acceso e la canna fumava copiosamente, ma di Hiko non c’era traccia.

Kenji girò intorno alla panciuta costruzione di calcestruzzo, allontanandosi dal sentiero, e scrutò i dintorni come se temesse un agguato. Poi scosse la