Il tuo scettro è intriso di stregoneria, non è così?»

Ora Loki lo fissava con l'aria di un gatto con un topino inerme tra le zampe con cui giocare fino ad ucciderlo e nutrirsene. Sorridendo apertamente, gli rispose con un'altra domanda. «Ahh, allora è di questo che si tratta, di un tuo prezioso umano?»

Thor stava perdendo la pazienza a poco a poco, logorata dai sorrisi maliziosi del proprio amato fratello, dal suo modo di non rispondere mai direttamente, dalla sua voce suadente e dai suoi occhi verdi come foglie d'estate, ma freddi come le desolate pianure di Jotunheim. L'aria nella cella dove Loki era tenuto prigioniero cominciava a farsi elettrica, le punte delle dita di Thor emettevano piccole scintille celesti, mentre tutt'intorno si iniziava a percepire un familiare odore di tempesta.

«Non importa. Adorato fratello, sei fortunato: ho deciso di aiutarti. Ti dirò come svegliare il tuo insignificante amico. Lo farò con le mie modalità, naturalmente, e i miei modi non andranno criticati. Che non si interferisca con nulla di ciò che farò, altrimenti il tuo aiuto andrà in fumo. Hai compreso bene, potente Thor?»

Suo fratello annuì lentamente, sospettando che non fosse finita. La generosità disinteressata non era una sua spiccata dote. Sapeva che gli avrebbe chiesto qualcosa di quantomeno innominabile in cambio.

«Tutto ha un prezzo, però. Sei pronto a sapere il mio?»

Pochi secondi dopo, una risata sguaiata e feroce echeggiò nelle vuote stanze dei sotterranei di Asgard.
Thor avrebbe pagato volentieri il dazio richiestogli.



*

Clint si riscosse dalla momentanea trance in cui era caduto (stava fissando un piccione che svolazzava in tutta tranquillità da un buco all'altro del muro di cinta medievale di fronte alla vetrina alla quale era seduto) e andò a prelevare il suo frappuccino, ringraziando il ragazzo che gliel'aveva inondato di panna, proprio come piaceva a lui.

Sorseggiando placidamente, si perse di nuovo a pensare a tutto quello da cui era fuggito e che aveva lasciato a New York, e gli venne in mente quella volta in cui era quasi caduto nel vuoto quando da fuori della finestra della stanza di Phil aveva scoperto cosa faceva Fury quando si barricava lì dentro, spegnendo tutte le telecamere e piazzando gli agenti più corpulenti di cui disponeva fuori dalla porta, a vietare l'ingresso a chiunque.

Era successo il giorno che persino Maria Hill era stata rimbalzata dalla scimmiesca security che sostava lì fuori, in piedi con le braccia incrociate, manco avesse tentato di entrare in bermuda e  infradito nella discoteca più prestigiosa di Los Angeles. Insospettito dall'esagerato dispiegamento di forze in difesa della sua privacy, si era chiesto cosa diavolo facesse Fury lì dentro. Dopo avere scoperto che aveva fatto persino bloccare l'accesso ai condotti di areazione sul soffitto, Clint aveva cominciato a temere che in quella stanza succedessero cose davvero brutte. Immagini orribili di Fury che si strusciava contro il povero Coulson inerme gli avevano solcato la mente per un attimo, e l'impulso fortissimo di piantargli immediatamente una freccia nel collo l'aveva colto con una violenza tale da convincerlo a coinvolgere anche Natasha nelle sue indagini. Lei, però, incredibilmente l'aveva guardato con uno sguardo serenamente divertito e lo aveva rassicurato che non era niente che avrebbe messo Fury in carcere, ma allo stesso tempo era sicura che Clint non voleva davvero sapere cosa facesse. Aveva detto proprio così, «non vuoi saperlo. Credimi, ne sono sicura.»

Questo, naturalmente, aveva infiammato la sua curiosità come se fosse stata innaffiata di benzene, e l'aveva spinto a provare le più astruse acrobazie pur di scoprire cosa accidenti ci facesse Fury con il corpo comatoso di Phil. Rabbrividendo, aveva scalato il grattacielo del Quartier Generale fino ad arrivare alla finestra giusta. Finalmente il terribile mistero stava per essere svelato.

Alla vista di Nicholas Fury, seduto sulla sedia accanto al lettino di Coulson, con un cesto di gomitoli ai piedi e una sciarpa di lana sulle ginocchia, intento a muovere dei ferri che teneva sottobraccio, con attaccato un filo dello stesso colore della sciarpa, Clint non aveva immediatamente afferrato quale fosse la gravità della situazione. Poi aveva capito, e per poco non era volato di sotto nel tentativo di schiacciarsi entrambe le mani sulla bocca per non lasciarsi tradire dalla gigantesca risata che l'aveva colto.

Ripensare a Fury che lavorava a maglia gli portò un inaspettato sorriso sulle labbra. Sorriso che si tramutò immediatamente in un'espressione pensierosa, annebbiata dalla malinconia, nel momento in cui girò il bicchiere e ci trovò scritto FEEL.

Forse era ora di tornare a casa.



*

In quel Regno remoto di guerrieri e guerriere, però, a governare non era lui, ma lei. Il re costituiva una figura di rappresentanza per le poche occasioni in cui era richiesta la diplomazia: matrimoni ufficiali, funerali, firme di concordati e armistizi. In un regno che aveva la guerra come principale fonte di sostentamento, la Regina comandava l'immenso esercito, alla conquista di nuovi territori e alla difesa del proprio. Al re non restava altro che rimanere nell'alto castello ad aspettare il suo ritorno, o a ricevere chiunque gli chiedesse udienza.

La graziosa corona che troneggiava sul capo corvino della Regina era formata di ossa appartenute alle dita dei gerarchi che aveva sconfitto