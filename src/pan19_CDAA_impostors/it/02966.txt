disagio fastidioso che nascondeva un po’ di dolore.
Ma ciò che era seguito, l’eterno annegare nel fondo dell’oceano, era per lui un incubo ancora lontano dalla soluzione.
Sebbene con il palmo della mano percepisse la fresca superficie della camicia, la tela soffice e asciutta dei pantaloni, il vampiro non poteva ancora superare la sensazione di freddo, la gelida violenza dell’acqua che gli corrompeva la carne.
La mancanza di respiro, quell’agonia che non aveva mai fine.
Si sentiva bagnato fin dentro le ossa, qualche cosa dentro di lui tremava.
Non gli avrebbe permesso di affiorare nemmeno sotto tortura… ma certo Tristan aveva avuto paura.
Solo e disperato mentre Aurora restava nelle mani dei loro aguzzini.
Il giovane strinse i pugni. E ora avrebbe dovuto aiutarli, se la voleva rivedere.

Era di certo per tutti i tormenti patiti, per lo shock dell’interminabile tormento che disfaceva la sua carne e i suoi pensieri, se Tristan ora non sapeva bene dov’era. Ricordava le braccia di Elijah, la lama del suo sorriso crudele. “se sarai utile alla nostra famiglia…”
La minaccia di lasciarlo a marcire e la lusinga di avere salva almeno la vita di Aurora.
Ma come chi si risveglia da un brutto sogno, Tristan non riusciva ad abbandonare l’illusione.

C’erano poi altri particolari strani.
Tristan avvertiva ogni fiato che usciva dalle bocche dei Mikaelson: la risata argentina di Rebekah, la voce arrogante di Kol. Sentiva ogni bassa parola che uscisse dalle labbra di Freya. Ogni sospiro di Elijah.
Come se fosse accanto a loro. Ma era lontano, così lontano.

Essi erano nella luce rosata di un incredibile crepuscolo, mentre egli li spiava dietro gli alberi del bosco che circondava la casa. Nell’umida oscurità, nell’ombra.

«L’ho portato qui.» disse Elijah gravemente.
«Elijah, no!» ansimò Rebekah.
Freya si limitò a guardare il fratello, gli occhi carichi di rimprovero ma accesi di curiosità.
«Uccidilo.» disse Kol con una smorfia.
Poi raccolse un sasso. Si voltò e lo scagliò con rabbia in direzione della casa. Era evidente che la sorte di Tristan non poteva catturare la sua attenzione se non per pochi istanti, mentre un cruccio più grave e profondo già oscurava il suo sguardo.

Rebekah scosse la testa. Poi si allontanò.
Solo Freya continuava a fissare Elijah.
Quello strizzò gli occhi come se fosse colpito da troppa luce. «Non era in grado… Non subito. Doveva essere fatto.» sussurrò alla sorella maggiore, un lampo negli occhi neri.

Forse attirato dalle voci e dalle attenzioni rivolte alla propria persona, Tristan si ritrovò improvvisamente allo scoperto.
Solo, nel prato di fronte alla casa dei Mikaelson. La camicia spiegazzata e privo di cravatta.
Chi l’aveva vestito sembrava averlo strapazzato un po’.
Elijah si voltò, una luce indecifrabile negli occhi scuri. «Eccolo… Lord Tristan De Martel.»

Come un vento improvviso e tempestoso che spalanchi una finestra, quelle parole sferzarono Tristan al punto di farlo traballare sulle proprie gambe.
Le luci si abbassarono, il pavimento era duro: assi di legno in luogo della tenera erba del prato.
Ora erano in casa. Loro due soli, nella casa dei Mikaelson.
Almeno così pareva a Tristan, pur non essendone del tutto sicuro. La percezione che aveva del luogo non era infatti né stabile né attendibile. Le enormi finestre erano quelle, e fuori s’intravedevano gli alberi e il prato, seppure gravati da un cielo molto più scuro. Livido e plumbeo come quello che precede un temporale.
Ma sotto i suoi piedi il pavimento non era fermo, bensì vorticava dandogli un senso di nausea. E la casa non era poi così sicura e protetta dagli agenti esterni, se una bava schiumosa sembrava crescere e gonfiarsi sotto le sue scarpe, come sulla superficie di una nave che affonda. L’acqua gelida era già alle caviglie.

D’improvviso la terribile realtà gli fu chiara… Non c’era niente di vero.
Il suo salvataggio, la casa sotto un cielo color malva.
Una gigantesca, tragica illusione.
Come la Chambre de Chasse che Aya aveva immaginato per lui, per confortare la sua mente mentre eternamente annegava.
Solo che Aya, con l’aiuto delle streghe, aveva creato per lui un immenso palazzo perennemente immerso nell’ombra, rischiarato dalla fioca luce di spettrali candele.
Mentre questo era il sogno di Freya. Tristan non avrebbe saputo dire perché, ma ne era certo. La giovane strega aveva creato un fragrante affresco dai colori pastello.
La sua famiglia, una casa, i fiori. Mancava solo Klaus, ma Tristan era troppo sconvolto per indagarne il motivo. E l’eventuale morte del più spietato degli Originali non avrebbe aggravato il suo turbamento. Anzi.
Mentre quelli che aveva visto erano sicuramente vivi, benché prigionieri nella bucolica visione di Freya. Rebekah, Kol. Elijah.
Vivi in una Chambre de Chasse. In un’altra dimensione astrale, ancorati ad oggetti concreti che garantissero loro la sopravvivenza sul piano reale. Perché?
Non dovevano passarsela poi tanto bene, se Elijah aveva pensato addirittura di liberarlo per chiedergli aiuto.
E sempre che lo avesse fatto davvero. Per quello che ne sapeva, Tristan poteva essere ancora nella sua bara in fondo