Khajiit, in ogni caso, quindi non saprei se altri ne siano dotati...” Tsunehito sembrò pensarci su per un momento, prima di proseguire: “Se la cosa può consolarti, credo che i miei occhi mi tradiscano! Credo che quel mio trisavolo si chiamasse Qia'm, ma non ne sono sicuro... comunque, spesso mio nonno diceva che questi non sono propriamente occhi bretoni, che somigliano a quelli di Qia'm.”

“Mi sono sempre sembrati occhi prettamente umani.”

“Lo sono! Mio nonno però aveva le orecchie pelose.”

Involontariamente, l'Arcimago si ritrovò a ridere di cuore, divertito dal modo naturale in cui Tsunehito sembrava parlare di qualcosa di così particolare, con quella sua personalità sincera. Immaginando che si trattasse di pelo derivato da genetica khajiit, non approfondì oltre l'argomento, sebbene fosse curioso di conoscere più cose del Dragonborn; si accontentò di bere ancora dal boccale e godere della sensazione di calore che si spandeva nel suo petto, pur dicendosi che avrebbero dovuto fermarsi alla fonte più vicina per fare rifornimento d'acqua: bere soltanto birra di sicuro non era cosa buona per i suoi riflessi, soprattutto in caso di pericolo.

La luna era alta nel cielo, nascosta soltanto dalle fronde ricche degli alberi che fornivano loro riparo, mentre il dolce suono delle foglie si levava gentilmente nell'aria, cullando le creature verso un buon sonno. Quanto mancava alla fine del turno? Asagi si sentiva piuttosto stanco, e quella birra di certo non lo stava aiutando a restare sveglio.

“Sai...”

Quella piccola parola da parte di Tsunehito risvegliò tutto il suo interesse. Parlare lo aiutava a tenersi attivo, perciò fu solo grato al suo compagno d'avventura di aver continuato; rispose con un mezzo sorriso, un po' contento di quella vicinanza spirituale improvvisa: “Sì?”

“Credo che questa sia la prima volta in cui siamo di guardia insieme, eppure sei il primo che si è unito a me. Curioso, vero? Ora che ci penso, forse non abbiamo mai parlato di cose che non riguardassero il nostro girovagare...”

“Hai ragione. Persino quando viaggiavamo da soli, non abbiamo mai parlato delle nostre vite ad High Rock, di ciò che ci ha spinto a viaggiare verso Skyrim. Sapere che avevi un trisavolo khajiit mi ha decisamente... colpito, in un certo senso.”

Tsunehito cercò di reprimere una piccola risata divertita alla menzione del suo antenato, continuando a non capire perché la cosa stupisse chiunque; ad ogni modo, Asagi non aveva tutti i torti, era davvero strano essersi uniti per combattere la minaccia di Alduin ed essere rimasti insieme anche dopo, senza conoscere quasi nulla delle reciproche vite. Così, dato che avevano ancora qualche ora da passare insieme, il Dragonborn decise che quello era il momento adatto per conoscere almeno Asagi, col quale condivideva il luogo di provenienza e poche altre cose.

“Va bene, Arcimago, parlami di te... ed io ti parlerò di me!”

 

~

 

Il tempo era letteralmente volato mentre Asagi raccontava della sua conversione per merito di Mara, della brama di potere che l'aveva spinto a sviluppare la sua potenza magica anche in modi pericolosi, persino del suo arrivo a Riften.

Tsunehito aveva ascoltato interessato, interrompendo raramente e soltanto per chiedere delucidazioni, quasi riuscendo a creare immagini mentali dell'Arcimago che si scontrava con la pessima realtà di Riften, della sua lotta contro la gilda dei ladri e le guardie corrotte... fino a restare quasi deluso dalla fine di un racconto che non avrebbe mai immaginato poter essere talmente interessante; pur avendo vissuto il resto della storia, quasi gli venne la tentazione di chiedergli di parlare di ciò che aveva provato durante i momenti più difficili della loro missione, ma aveva il timore di sembrare sciocco.

Così, spronato da un Asagi evidentemente curioso, aveva iniziato a raccontarsi, cercando di far presente quanto la vita che i suoi genitori desideravano per lui fosse priva di significato; fu incoraggiato dall'interesse che l'altro mostrava per le ambientazioni di Wayrest, per i momenti di conflitto interiore, persino per il viaggio solitario verso Skyrim... e quando Tsunehito fece per raccontare di ciò che era successo a Helgen, l'Arcimago aveva alzato una mano, come per fermarlo.

“Non vuoi saperlo? Tutti mi chiedono di parlarne...” spiegò il Dragonborn, in parte divertito e in parte perplesso.

“Ho sentito molte voci, a riguardo.”

“Posso smentire quelle false e confermare quelle vere, se lo desideri.”

Asagi scosse il capo, con aria seria: “Non ho interesse in questo, so già cos'è accaduto.”

“Non vuoi che continui?”

“Voglio che tu sia totalmente sincero con me: è vero che l'Impero ti ha arrestato pur essendo innocente?”

Tsunehito, senza indugiare, annuì.

“Ti hanno teso un'imboscata?”

“No, mi hanno fermato lungo il ciglio di una strada di frontiera per chiedermi documenti che non ho mai posseduto. Mi hanno arrestato per... sicurezza, credo.”

“Va bene.”

Il Dragonborn non riuscì a trovare risposta alla conferma che Asagi sembrava aver ricevuto e comprendeva ancor meno il motivo di quel mezzo cipiglio che si era formato sul viso appena arrossato per merito della birra. Pur essendo sicuro di non aver davvero fatto nulla di male durante il suo arrivo a Skyrim (dopo,