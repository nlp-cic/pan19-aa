
Associazione Salvifica di Liberazione



 



 



 



Senti, io non sono
mai stato bravo a scrivere, va bene? Adesso questi mi dicono che mi
può tornare
utile per tirare fuori tutto quello che ho chiuso dentro. Non voglio
parlare
con nessuno di quello che è successo, neanche con me stesso
– soprattutto con
me stesso.



 



[Chiudesti
il quadernino di scatto e, invece di lasciarlo a prendere polvere sulla
scrivania, come di solito facevi con tutti i libri e i quaderni che non
ti
interessavano – no, invece lo mettesti sotto il materasso e
te ne dimenticasti
presto. Ci dormivi sopra tutte le notti ma non ti ricordavi
assolutamente di
averlo messo lì, il che era forse quello che avresti voluto
fare con i tuoi
ricordi. Tenerli, ma non rimanerne vittima costante.]











 



Ok, è vero.
Ho fatto
alcune cose brutte. Ma quella—quella
non è una di quelle, va
bene? Ci ho
messo dieci anni a capire che non è stata colpa mia, e
ancora adesso anche se
capisco, non accetto. Non riesco ad accettare niente della mia
vita—



 



{La
nostra vita è troppo breve perché possiamo
capirla, fratello. Non c’è niente al
di là di quello che vedi, e allora devi credere
– devi credere che noi ti
vorremo
bene sempre. È un salto della fede, dici? Non della fede, ma
magari della vita,
sì. Un salto di vita. Ma se ci siamo incontrati e ci siamo
conosciuti e ci
siamo amati come fratelli veri, allora credici, e credi al fatto che
troverai
altre persone a cui voler bene.}



 



Odio questa roba.
Sono due mesi che fisso la pagina bianca e mi sembra un fantasma. Sono
due anni
che non so cosa scriverci. Forse ho perso l’unico cacciavite
che funzionava
ancora, e anche se lo ritrovassi sarebbe arrugginito dal mare.
È tempo per me
di rimettere i remi in barca? Vale la pena cercare un altro sole?



 



[I
suoi capelli, bruciando, si arricciavano e accartocciavano. Entrando
nel
circolo – nella spirale – o meglio ancora, quando
entrarono – entrarono? Come, entrarono,
come fai a spiegare
esattamente con un algoritmo una cosa che di logico non ha nulla?
– in questo
mondo erano già, in potenza, il sole di qualcuno. (Erano i
suoi capelli e il
tuo sole.) Una volta bruciati si eternizzarono nella spirale, che gira,
gira e
gira senza mai tornare precisamente su se stessa.]



 



⁂



 



Mi dispiace che
sia successo quello che è successo. Ci sono così
tanti se che rimbalzano nella mia
testa, al punto che potrebbero scoppiare
in tanti fischi, e allora impazzirei completamente per il disturbo
nelle
orecchie e nel cuore: perché, fratello mio, avrei potuto
salvarti. Se mi fossi reso conto
del mio passato, se mi fossi
svegliato prima dal sonno
che stavo sognando, se avessi avuto
il coraggio per farlo—ma sono stato malato per
così tanto tempo. Sono malato da
così tanto tempo che ho dimenticato che cosa significhi
stare bene, e quindi la
mia malattia è diventata la mia normalità, e per
questo tu mi sembravi così
reale e così perfetto, su quell’avviso di taglia
– così pronto, così temerario.
Ti ho ammirato da sempre. Forse non te l’ho mai detto. A
volte l’ammirazione è
diventata timore, questo sì—a volte è
diventata terrore. 



Averti ritrovato e
perderti nello stesso momento è stato forse il momento
più pieno della mia
vita. Non necessariamente pieno di brutte cose, perché
averti ritrovato nella
perdita è stato meglio che non ricordarti mai. Di questo ne
sono certo. Se la
mia testa è ancora malata e arrugginita dal sale del mare in
cui caddi, allora
è per questo che sento ancora così chiaramente un
attaccamento alla vita che,
senza la tua morte e la mia
consapevolezza della tua morte, non
immaginerei mai di provare.



Ero solo quando mi
hai trovato. Grazie per avermi fatto vivere due volte: ora
sarò io a far vivere
te di nuovo, attraverso la mia volontà – e ti
chiedo scusa fin da questo
momento se traballerò. So che lo farò,
perché la mia determinazione nasce dal
tuo morire e perciò dalla fede nella vita, e io di fede
nella vita quanta ne ho
avuta? Quanta? Pensavo di averla esaurita scomparendo tra i flutti.
Pensavo di
averne recuperata un pochino in dieci anni. Ora mi rendo conto che ho
continuato a produrla come un’ape il miele, per costruire
qualcosa di mio.



Io—sto divagando.



 



(Dimmi
che sono io quello che deve portare la tua volontà, anche se
non lo sono, anche se non lo sono, anche se non lo sono. Soprattutto se lo sono.)



 



⁂



 



Avevi promesso che
mi avresti protetto, e così hai fatto. Non sai quante
lacrime abbia pianto, e non
sai con quante risate abbia celebrato la tua memoria.



Ero solo quando mi
avete trovato. Grazie per avermi fatto vivere. Il mondo aveva bisogno
di voi, ma
sono stato io a stringervi nelle mani e a portarvi via dal resto del
mondo,
perché io avevo bisogno
di voi. Avevo
bisogno che voi foste liberi. 



 



 



Credo di avervi fatto
morire quando vi ho voluti liberi. 



{Mi
avete tolto tutta la paura che avevo.}




 





 





 





 





That ultra kind of
love you
never walk away from

