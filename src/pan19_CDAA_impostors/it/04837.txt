raccontato nulla, ha capito che non contano gli altri, le altre, non conta nemmeno lei; l'unica cosa che importa ad Alessio è il fastidio viscerale di non avere Gennaro solo per sé, di dover fare a turni con qualcun altro – chiunque altro – per avere la sua attenzione, di dover sopportare questa situazione soffocante senza potersi lamentare, perché Gennaro ha già lei, a poterlo sostituire se mai dovesse decidere di andarsene. Alessio no, Alessio ha accantonato tutte le altre, ha chiuso ogni rapporto che accennava a spingersi oltre l'amicizia perché era giusto così, era in quel modo che doveva andare, era esattamente così che dovevano finire insieme.

La consapevolezza lo accompagna per tutto il tragitto in pullman verso la discoteca scelta, tra Cesare che si obbliga a non sbuffare per evitare di farlo sentire in colpa e la gente esaltata che li circonda nei sedili stretti, e forse, almeno un pochino, come loro vorrebbe sentirsi davvero. E Alex lo sa di essere in vacanza, cazzo, di aver aspettato questa fuga per due giorni e due notti, di essere salito sull'aereo un po' più sollevato di prima, quando la coppia li accompagnava in aeroporto, e Gennaro non si preoccupava di mostrargli quanto lei davvero gli piacesse; Alex sa ogni cosa, eppure non riesce a stare bene.


E imparerà a spararti contro se non trovi contro cosa scaricarla


La discoteca è enorme, dev'essere grande almeno tre volte il Golden Gate, è già piena di gente e Cesare sembra carichissimo, mentre lo trascina verso l'ingresso, e l'apprensione che prima gli macchiava il viso sembra quasi sparita; Alex paga, si lascia mollare in mano nuovi drink, si lascia offrire da fumare – offrire in cambio di venti euro - e, una mezz'ora dopo, decisamente meno sobrio e molto più triste e confuso, si lascia andare in discorsi poco sensati con questo ragazzo poco più alto di lui, con la carnagione un po' più scura, le spalle un po' più larghe e il sorriso un po' più uniforme, che ha scoperto, tra una parola in un inglese del tutto improvvisato e l'altra, chiamarsi Jorge.

Cesare è sparito, non lo vede né al suo fianco né oltre le spalle larghe dell'altro, che ora sono più vicine, lo fronteggiano con una consapevolezza che a Gennaro non ha mai visto mettere in piedi; di Gennaro, però, Jorge ha sicuramente gli occhi, chiarissimi sul colorito mulatto del viso, enormi mentre lo squadrano dall'altro, febbricitanti quando Alex, con l'immagine di Gennaro fissa in testa, lo bacia dopo appena un quarto d'ora di conoscenza.

Ed è sbagliato, forse, perché sta facendo esattamente quello che rimprovera a Gennaro da mesi; Gennaro, però, l'ha fatto comunque, e il fatto che anche lui per una volta ceda e lo ripaghi con la stessa moneta è totalmente legittimo. 

*


Un'altra notte manca l'aria, u
n'altra notte appresso alla mia smania


Lei è bellissima.

Gennaro la osserva dormire al suo fianco, stretta alla sua spalla perché il letto è piccolo e ci stanno a malapena, con gli arti ingarbugliati e il lenzuolo che non li copre del tutto; tira l'orlo fino a portarselo al petto, allunga il braccio per riprendere il telefono appoggiato al comodino e sblocca lo schermo mentre si gira verso la parete, perché se no il caricatore non ci arriva.

Non entra su Whatsapp da questo pomeriggio, da quando Cesare l'ha informato che sono arrivati, si sono sistemati in hotel e sono andati in spiaggia; gli bastava sapere quello per ignorare completamente l'idea di Alex lontano da lui, anche perché ora c'è lei ed è quasi meglio, che se ne sia andato, perché sono difficili da conciliare e Gennaro sa di non esserne per niente in grado.

Sua sorella gli chiede se può tornare a casa senza disturbarli e sì, risponde lui, anche se di cose da disturbare ce ne sono state ben poche; sua madre gli dice che ha lasciato l'arrosto in forno e fa niente, stasera non lo mangeranno; Antonio gli chiede com'è andata, e Gennaro fa per aprire la conversazione con lui, ma tutta la sua attenzione viene catalizzata dal messaggio di Alex, l'ultimo nella lista dei non letti.


Appresso ai troppi paradossi che non calmo con un altro "Calma"


Gennaro si tira subito a sedere, sposta il lenzuolo nella fretta e, ancora prima di verificare che lei non si sia svegliata, controlla cosa gli ha scritto Alex.

È una semplice constatazione, un "Guarda che non è vero che i drink costano meno" chiaro e conciso, in cui però riesce a leggere tra le righe tutto il risentimento dell'altro che, come sempre, usa parole diverse da quelle che vorrebbe dirgli per spiegargli le situazioni; a Gennaro nemmeno importa, se il bere costi meno, se lei abbia ragione o torto, ma la sola idea che Alex abbia pensato a lui anche in vacanza, anche a millecinquecento chilometri da lì, lo fa alzare dal letto, lo fa rivestire di fretta, lo fa zampettare verso i jeans abbandonati a terra per raccattare le sigarette e l'accendino – il clipper che gli ha regalato