suo cuore batte all'impazzata. Non bada neanche troppo ai capelli che sono volati un po' ovunque, durante la breve corsa che ha fatto, o le pieghe del peplo bianco che si sono aperte troppo e lasciano quindi scoperto un pezzo in più di gamba. Sente solo Momotarou che trema d'emozione e cerca le parole giuste per salutare il suo sposo. Di solito, quando si salutano all'alba e al tramonto distanti mezzo cielo, urla a più non posso cose stupide e senza senso – ma lì, quando possono toccarsi e parlarsi senza bisogno di gridare, è davvero un'altra cosa, e pare che Momotarou soppesi la gravità della situazione e ne sia particolarmente toccato. Il suo Sole, il suo bellissimo e splendido Sole. Il suo brillante e magnifico consorte. Si chinano l'uno verso l'altro per un bacio a fior di labbra, che sa giusto di saluto, senza osare lasciarsi neanche per un poco di pelle. Aiichirou però fa qualcosa in più, perché lui osa sempre quando c'è in mezzo l'altro: lo abbraccia stretto e sente l'odore di buono nei suoi vestiti caldi, nella tunica rossa che lo avvolge tutto e lo copre. Ha quell'odore particolare che non si può spiegare facilmente, che lui ha sempre associato al concetto di giorno che lo attira e gli è inavvicinabile allo stesso tempo. Non perde tempo in elucubrazioni inutili, che ha già avuto l'eternità prima di sé e avrà l'eternità dopo per farne. Momotarou lo avvolge piano, scaldandogli direttamente il cuore attraverso la pelle pallida. Le parole che escono dalla sua bocca non sono mai pompate di qualche strano sentimento malevolo o dette soltanto per fare scena. Aiichirou ha la convinzione e la certezza che siano sempre vere, e affidarsi al loro tepore non è affatto difficile. -È bello poterti abbracciare. Sono banalità, ma sono le banalità più meravigliose che ci possano essere se dette dalla sua voce. Ha atteso troppo tempo di poterlo sentire per questionare su quanto sia inappropriato il fatto che sottolinei la straordinarietà di un atto così normale, tra due amanti. Non gli dice neanche nulla quando gli sfiora di malagrazia la spilla tonda che regge l'intero peplo, messa sopra la spalla, e lo prende per le spalle perché gli veda il viso tondo e sorridente. Si nota che non gli parla da tanto tempo, perché quasi gli urla in faccia da tanto è entusiasta. -Sai? Devo dirti un mucchio di cose! Spero tu non abbia fretta perché sono davvero molte! Vorrebbe ancora ridere per quelle parole, invece fa una smorfia e un mezzo sbuffo – alla fine riesce però ad arricciare gli angoli della bocca e ad ammorbidire il tono della propria voce, per quanto il corpo non si sia ancora del tutto riabituato alla vicinanza fisica ed esuberante del Sole. La Luna è mite, esprime la propria gioia in maniera molto più pacata, per quanto ugualmente intensa. -Non credo di averne, Momo. Trattiene i tremiti, ripensa velocemente a qualche ora prima quando è stato così agitato per nulla, per cose così stupide come i capelli o l'eleganza del vestito. Inutile: ha guardato soltanto lui, nient'altro. Momotarou lo lascia andare ma gli riprende la mano, stringendola forte troppo tra le proprie. -Bene bene, allora senti qua! Comincia a parlare a raffica, senza interruzione, a volte senza neanche respirare – non che gli serva davvero, a ben vedere, ma ogni tanto Aiichirou si preoccupa per quella sfumatura viola che il colorito della sua pelle assume, a lungo andare, anche se ha trovato pochi rimedi efficienti per riuscire a calmare l'impeto delle sue parole. Ha come l'impressione che quelle sia tutte le cose che in tanti anni non ha potuto dirgli, e quindi oltre la voglia infinita di parlargli c'è anche l'accumulo di dettagli da dirgli, perché Momotarou ricorda i particolari più stupidi e irrilevanti delle mille cose che ha potuto illuminare ogni giorno della propria vita. E Aiichirou ascolta tranquillamente, immagazzinando tutta quella gioia. Con le dita ancora intrecciate, si avviano piano verso la loro stanza da letto. Non hanno fretta, perché quell'anno il loro incontro durerà diverse ore, non sufficienti per esprimere appieno tutto ciò che li unisce ma necessarie per affrontare le ore future di solitudine, l'uno lontano dall'altro. A malapena guardano la stanza, a malapena notano il mobilio sempre uguale: il tempo per soffermarsi su ogni scemenza viene sempre, ma soltanto dopo aver sfogato tutto, e capita anche le volte in cui proprio non c'è n'è il tempo. Una volta, l'imbarazzo rendeva molto instabile la loro attenzione, così come era stato il tempo a riempire d'amore i loro gesti e i loro occhi. All'inizio dei tempi, quando giorni e notti erano confusi e non c'era davvero ordine, non riuscivano neanche a scambiarsi un bacio guardandosi con occhi aperti. Ora ogni tanto Aiichirou interrompe il fiume di parole di Momotarou giusto per dargli un bacio; non è neanche un'interruzione vera e propria, perché niente si arresta per quella piccola premura, è soltanto un'altra delle parentesi meravigliose tra di loro. Le mani salgono ai visi e alle spalle in mille carezze,