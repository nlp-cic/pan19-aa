prese in braccio il figlioccio e il cuscino a cui era strettamente aggrappato, cullandoli con le braccia.

«Direi che si è fatto abbastanza tardi, che ne pensi?» mormorò, posando un bacio sulla fronte calda del bambino addormentato. «Babbo Natale lo aspettiamo la prossima volta.» 

Il piccolo fece un versetto stanco e attutito dal naso tappato, raggomitolandosi di più nell’abbraccio del suo padrino che sorrise amorevole. Fece un passo per dirigersi verso la cameretta e nello stesso istante un lieve bussare gli impedì di procedere oltre. Corrugò la fronte e il suo sguardo vagò dalla porta della cameretta a quella d’ingresso, indeciso sul da farsi. Non poteva essere uno degli ospiti, se ne erano andati ormai da quasi mezz’ora e avrebbero suonato il campanello; i vicini del piano di sotto, d’altra parte, erano in vacanza dai parenti in Irlanda. Chiunque fosse aveva aggirato il “fattore-campanello” e si era presentato direttamente al suo ingresso.

Harry decise che chiunque avesse bussato poteva anche aspettare e fece un altro passo verso la cameretta. Di nuovo due colpi alla porta lo fermarono. Ted gli si mosse in braccio, ancora addormentato, ma bastò quel lieve movimento a fargli temere che potesse svegliarsi. E se Teddy si svegliava nel momento sbagliato voleva dire passare ore di pianti a cercare di farlo riaddormentare. Trattenendo qualche maledizione, il ragazzo fece dietrofront ed in pochi passi fu alla porta. La aprì cercando di non far rumore e quello che vide gli fece sgranare gli occhi ed esalare un respiro brusco che per poco non fu più sonoro del bussare.

«Buon Natale, Potter,»  si sentì augurare dall’alto ragazzo biondo che lo fissava fermo davanti sulla soglia, gli occhi color nebbia e le mani affondate nelle tasche di un cappotto nero e babbano, come se non sapesse dove metterle. Quegli stessi occhi che indugiarono per un momento in quelli di Harry, prima di scendere e soffermarsi sul bambino che portava in braccio.

Rimasero fermi a guardarsi per alcuni minuti, in uno stallo imbarazzato che nessuno dei due riuscì ad interrompere. Harry non sapeva perché ci fosse Draco Malfoy davanti a lui, né che cosa volesse la notte di Natale. Già il fatto che lo avesse salutato in quel modo cortese era una novità, rispetto a tutte le volte nei mesi passati in cui si erano fortuitamente incontrati a Diagon Alley. Il giovane fabbricante di bacchette, infatti, non si era mai risparmiato le abituali frecciatine e toni gelidi, benché Harry cercasse di instaurare con lui, se non un’amicizia, almeno una rispettabile cortesia, o un civile rapporto d’affari. Propositi che fallivano regolarmente dopo averlo incontrato. Draco Malfoy era l’unico che riusciva a fargli perdere la pazienza a velocità di record. 

Dal canto suo, Draco si sentiva impacciato e nervoso, fermo lì con davanti Potter e un bebè. Andare in quella casa era stata la decisione più difficile della sua vita e ora si sentiva maledettamente e schifosamente vulnerabile. Potter continuava a fissarlo con quegli occhi confusi, sospettosi, penetranti, e il silenzio gli parve improvvisamente troppo denso, quasi lo si potesse tagliare con un buon incantesimo.

«Mi fai entrare o devo restare qui?» chiese, un ghigno sghembo e difensivamente derisorio.

«E perché dovrei farti entrare?» gli rispose Harry. Se non altro era certo di una cosa, quello era davvero Malfoy.

«Perché sono venuto fino in questo quartiere babbano, in questa casa babbana, e ho pure dovuto faticare per  trovare la porta. Si può sapere perché non hai risposto di sotto?»

Harry dovette ammettere che probabilmente quello era stato il viaggio più temerario che il ragazzo avesse mai compiuto nei meandri del primitivo mondo babbano. «Perché casa mia è qua sopra, sotto ci vivono i miei vicini. Avresti dovuto suonare il campanello,» gli spiegò, lasciandosi scappare un sorrisetto divertito che provocò un’occhiata piuttosto arcigna del giovane di fronte a lui.

Si spostò di lato per farlo passare, implorando Godric di aver fatto la scelta giusta, e mentre questi entrava Harry fu più che certo di sentirlo borbottare qualcosa sugli “inutili aggeggi babbani”. Chiuse la porta con un sorriso più ampio. Un angolo della mente di Harry notò che, ora, al profumo di pane e cannella si era aggiunta una fragranza fresca e asciutta, un misto tra menta e cedro che sembrava provenire proprio da Malfoy e che gli fece socchiudere per un momento gli occhi. Era un buon odore.

«Se non ti dispiace, prima di chiederti cosa ci fai qui metto Ted a letto.»

Era stato indeciso se indagare subito se quella visita sarebbe stata fonte di guai o se portare prima il piccolo a letto, ma consapevole della sua irritabilità da influenzato aveva preferito la seconda ipotesi. Per la terza volta non fece in tempo a raggiungere la cameretta.

«È tuo figlio?» sentì chiedere.

Harry abbassò lo sguardo sul fagotto tra le sue braccia che copriva, con il suo corpicino, il prezioso guanciale. Si soffermò sul nasino appuntito e sui capelli che al momento erano verdi e rossi, in onore del maglione di Ron. Di certo non aveva niente che gli somigliasse.

«No, è il figlio di tua cugina Tonks, Ted Lupin.»

Harry si voltò lentamente a sondare Draco con lo sguardo e lo trovò stupito, quasi intimorito dalla realtà dei fatti