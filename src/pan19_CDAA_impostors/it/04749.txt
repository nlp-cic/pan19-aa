chiesto all'oste di inviarvi un messaggero e poi mi sono messo in marcia verso Riften.”

“Beh, non si può proprio dire che non sia una storia interessante...” commentò Hide-zou, che fino a quel momento aveva scrutato con interesse il ladro.

“Non è finita.”

“Cos'altro è successo?”

“Sulla strada per Whiterun ho incrociato dei cacciatori che avevano appena catturato una preda. Avevo un'armatura, ma non un'arma maneggevole, perciò ho deciso di farmi una bevuta con i cacciatori e farmeli amici, poi gli ho spillato qualche denaro e me ne sono andato. Fortuna vuole che alle porte di Whiterun stazionasse la solita carovana Khajiit, così ho comprato un paio di pugnali – l'arco e le frecce me li hanno regalati i cacciatori, che gentili!” Hiroki fece una pausa per bere dal proprio boccale, ma riprese senza indugi: “Lì per lì mi sono detto che forse avrei dovuto prendere la carrozza per Riften, ma poi ho realizzato che il messaggero ci avrebbe messo qualche giorno a trovarvi... per cui ho deciso di prendere in prestito un cavallo e fare una lunga passeggiata fino a Riften.”

“Prendere in prestito nel senso di... noleggiare?”

Hiroki rise all'indirizzo dell'Arcimago, come se compiere azioni che andassero contro la legalità (e di conseguenza infastidendo Asagi, che spesso disapprovava le numerose effrazioni del ladro) fosse uno dei tanti piaceri di una vita già piuttosto piena. “Nel senso che ho preso quel cavallo e ci sono venuto fino a Riften senza pagarlo, ma l'ho rispedito indietro al padrone”, spiegò calmo, come se le sue azioni non fossero moralmente perseguibili.

“Si chiama rubare, Hiroki.”

“Hm? Non credo, sono abbastanza sicuro che quel cavallo sia arrivato a destinazione...”

Il bardo, penna in mano e pergamena pulita sul tavolo – quella appena terminata era stata accuratamente riposta nel piccolo bagaglio da avventuriero che era solito portare con sé – si intromise, capendo che quelle del suo amico non erano parole vuote di significato: “Che intendi, quando dici che è arrivato a destinazione?”

“L'ho caricato su una carrozza e l'ho spedito a Whiterun, ovvio. Era proprio un bel cavallo, sarebbe stato un peccato rubarlo!”

L'Arcimago si portò una mano al viso e cercò di ignorare il discreto ridacchiare di Tonilia che, evidentemente, aveva iniziato a seguire con interesse crescente. Cercò di non fare del cavallo una questione di principio, comprendendo che sarebbe stato impossibile riuscire a far comprendere il proprio punto di vista; così, gettando un'occhiata a Hide-zou come alla ricerca di aiuto, schiuse le labbra per spronare il ladro ad arrivare alla fine dell'insolita avventura, quando...

“Ti pago duemila septim se scrivi una canzone dedicata al cavallo sulla carrozza!” la voce del Dragonborn sembrò contrastare particolarmente chiara su un fondo silenzioso. Tsunehito si era sporto verso Ruiza e stava leggendo le parole che il bardo componeva sulla pergamena, come se si aspettasse di vedere che le proprie richieste si materializzassero su carta come per magia; la cosa, ovviamente, suscitò l'interesse del bardo.

“Potrò presentarla come la canzone che mi è stata richiesta dal Dragonborn in persona?” fu la domanda posta da Ruiza, che aveva voltato il capo rapidamente per scrutare il viso di Tsunehito che gli stava a pochi centimetri dal proprio.

“Se proprio ci tieni...”

“Tsune, certo che ci tengo! Nessuno può vantare di aver scritto una canzone su richiesta del Dragonborn, questo potrebbe davvero rendere famosa la mia arte!”

“Come ti pare! Allora, la scriverai?”

Sconcertato, Asagi li interruppe: “Tsune, che spreco di soldi, non sarebbe meglio...”

“Raddoppio!”

“Eh?”

Hiroki batté tronfio il boccale vuoto sul tavolo, ripetendosi: “Raddoppio l'offerta! Ti offro altri duemila septim per metterci dentro il mio nome!”

Esasperato, l'Arcimago cercò silenziosamente aiuto all'assassino, gettandogli un'occhiata piuttosto eloquente.

“Quattromila septim, che bello! Sarà un autentico piacere!” esclamò deliziato Ruiza, ormai piuttosto inorgoglito, mentre si rituffava a capofitto sui propri appunti.

“Non sarebbe il caso di decidere dei nostri prossimi spostamenti?” Hide-zou venne in soccorso ad Asagi, credendo ormai che le simpatiche avventure di Hiroki fossero terminate.

“Oh...” rispose il ladro, come se la cosa lo avesse colpito. “Non vuoi sentire il resto?”

“Hai combinato altri danni?!”

“Arcimago, non sono danni, sono lotte per il bene di Skyrim!”

“Per l'amor di Mara...” sospirò Asagi, stringendosi la radice del naso tra le dita in un gesto che sarebbe stato un eufemismo definire esasperato. “Non dirmelo... ancora i Thalmor...”

“In che senso, ancora i Thalmor?” chiese l'assassino, lanciando un'occhiata incuriosita al Dragonborn che, tutto soddisfatto, assisteva il bardo nell'impresa di prendere appunti.

“Mentre trottavo con il cavallo che ho preso in prestito, ho incrociato un piccolo contingente di Thalmor che scortava un povero prigioniero, così mi sono sentito in dovere di fermarmi e fingere di chiedere indicazioni; nel frattempo, facevo scivolare un grimaldello nelle mani di quel poveretto. La cosa curiosa è che se ne sono accorti e mi hanno attaccato!”

“