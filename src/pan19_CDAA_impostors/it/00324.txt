suo compagno e scuotendolo con forza, come se in quel modo l'ingranaggio difettoso che gli impedisce di comprendere la gravità della situazione in cui si sono ficcati potesse tornare al suo posto «–è bloccata!» ripete con enfasi, scandendo bene l'ultima parola.

« Mi domando se ci sarà ancora qualcuno che necessiterà dei miei servigi una volta che avrai aperto una tua attività» rimugina Sherlock, prima di lasciarsi sfuggire uno sbuffo sprezzante, e John è così vicino che riesce chiaramente a distinguere il debole odore del tè e dei due biscotti che lo ha costretto ad ingurgitare prima di lasciare Baker Street.

«Dobbiamo uscire di qui...» dice, mentre la testa prende vagamente a giragli e sente il panico montare «Chiamare qualcuno- chiamare chiunque!» si ficca una mano in tasca e combatte contro il suo giubbotto per qualche secondo prima che quello si decida ad arrendersi e a sputare fuori il suo cellulare. Sotto lo sguardo di composto divertimento che Sherlock gli sta rivolgendo il dottore si affanna attorno all'oggetto per una manciata di attimi, prima di abbassarlo, sconfitto, e proferire in tono nero come la morte: «Non c'è campo.»

«Sembra che ci toccherà rimanere-- »

«Il tuo telefono.»

«Come?»

«Tira fuori il tuo telefono, Sherlock!» abbaia John, calcando con ostentata irritazione sul nome dell'amico «E dire che dovresti essere un genio»

«Non dovrei esserlo, John, lo sono» rimarca indignata la mente più brillante del Regno Unito, lanciando all'impudente che gli sta dinnanzi una delle sue più temibili occhiate omicide.

«Sherlock!»

Sherlock sbuffa ancora e con lentezza inizia a muovere una mano nella direzione della tasca del suo cappotto in cui il cellulare è custodito, ma poi, come folgorato, si arresta di botto. «È... scarico» dice, esitando un poco.

«Cosa?»

«È scarico, » ribadisce con più convinzione «mi sono appena ricordato che è- »

«È scarico?» ripete John incredulo, arrotolando con avversione la lingua attorno a quelle parole, che suonano tanto aliene in relazione a chi le ha per primo pronunciate. «Il tuo cellulare?»

«Sì.»

«Perfetto.» raglia il dottore afferrandosi con due dita disperate la radice del naso «Davvero. Perfetto.»

«Ho avvertito Lestrade prima di venire qui, il tempo necessario per procurarsi un mandato e l'ispettore arriverà per tirarci fuori» lo rassicura Sherlock.

«E allora perché, Sherlock, perché diavolo non abbiamo aspettato Lestrade e il suo dannato mandato al posto di introdurci illegalmente in una proprietà privata?» ringhia John, ribollente di furia, sporgendosi in avanti con fare intimidatorio, gonfiando il petto e riuscendo comunque, a dispetto degli abbondanti dieci centimetri che li separano, ad incombere minaccioso su Sherlock, che deglutisce e tenta di fare un passo indietro, ma lo spazio che i due hanno a disposizione è troppo piccolo per permettergli una vera ritirata.

«Se avessimo aspettato avremmo corso il rischio che Ferguson intuisse qualcosa e tornasse in ufficio per sbarazzarsi dei documenti» si giustifica il detective.

«Oh, perché ora – con noi chiusi qui dentro – il rischio è assolutamente debellato, non è così?»

«Almeno ci ho provato» rimbecca stizzito Sherlock, indossando il suo broncio migliore.

John scuote la testa e stringe i pugni, cercando di convincersi che strangolare Sherlock qui e ora, con un branco di agenti di Scotland Yard a breve – si spera – in arrivo, non è l'idea più brillante che abbia mai attraversato il suo cervello, ma in tutta onestà non è che stia avendo grande successo. «Farò tardi al mio appuntamento con Janette» si lamenta quando, all'improvviso, il pensiero lo colpisce «e non posso nemmeno avvertirla!»

Sherlock fa una smorfia e un rumore che assomiglia a una mezza risata di scherno, ma non dice niente. John trae un respiro profondo e decide che va bene, per adesso non lo uccido.

Il silenzio che segue è teso e pesante, troppo perché un reduce di guerra con una spalla malandata e uno zoppichio latente possa sopportarlo, così John esala e si lascia cadere all'indietro, contro il muro, la testa reclinata e gli occhi chiusi, intenzionato ad ignorare Sherlock fino all'arrivo di Lestrade.

Il buon dottore sta facendo davvero un ottimo lavoro nell'adempiere al suo proposito ed è ovvio che Sherlock questo proprio non lo può sopportare e in quello che è palesemente un meschino tentativo di farlo desistere il detective parla, e non è che l'astuto bastardo dica qualcosa che possa essere ignorato- Sherlock si schiarisce la gola e dice: «Mi... mi dispiace. Per... sai, per Janette. E l'appuntamento.»

Sherlock Holmes che si scusa è una visione così rara che John è costretto a smettere di ignorarlo e ad aprire gli occhi per assaporarsela fino in fondo.

Nella penombra del ripostiglio le iridi del detective sono più scure del solito, in tempesta, affilate come schegge di vetro, lo stanno fissando con un'intensità tale che il buon dottore ha come l'impressione che quello sguardo si sia incarnato in un'entità fisica, che si è allungata in avanti e gli si è avviluppata stretta attorno al collo, rendendo il transito dell'ossigeno che tenta di raggiungere i suoi polmoni particolarmente difficoltoso