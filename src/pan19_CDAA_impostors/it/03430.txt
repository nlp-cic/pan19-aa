tua fuga.” Con un gesto secco misi a tacere eventuali
proteste: “Pensiamo ad uscire di qui, poi vi spiegherò la situazione. Dessran,
hai un piano?”

Dessran annuì: “Io e Valgarv volevamo attraversare le
cucine fino al piazzale di servizio e nasconderci a bordo di uno dei furgoni
che riforniscono il locale; così ci saremmo allontanati senza destare
sospetti.”

“L’idea è buona” approvai. “Seguiremo le tue istruzioni.
Sei ancora disposto ad aiutarci?”

Dessran sorrise: “Certo. Seguitemi.”

 

Avanzammo con circospezione attraverso un dedalo di scale
e corridoi contorto quanto i processi mentali di Hellmaster (quindi non poco).
Quando finalmente giungemmo alle cucine, mi azzardai a pensare che ce l’avevamo
quasi fatta: il piano ‘missione impossibile’ era filato liscio come l’olio.

L’olio però doveva essere rancido (appunto mentale:
ricordarsi di cambiare minimarket) perché in quel momento il comitato d’addio
ci salutò con una scarica di colpi… tutt’altro che a salve!

Aprii la porta d’acciaio e mi ci riparai dietro,
rispondendo al fuoco di Elrobos e Searius
per dare il tempo ai miei compagni di infilarsi nelle cucine. Li seguii a
ruota, Val e Dess bloccarono l’entrata alle mie
spalle con una lavastoviglie e ci lanciammo tra i fornelli e i cuochi
stupefatti.

L’uscita era a pochi passi quando Amelia urlò.

Mi voltai e la gelida rabbia che mi scorreva nelle vene si
trasformò in puro odio incandescente nell’incrociare gli occhi di Xelloss
Metallium, socchiusi in quel sorrisetto beffardo che sulla faccia di chiunque
altro sembrerebbe soltanto ebete, ma stampato sulla sua assumeva una nota
sinistra e letale. Sembrava godere di un morboso piacere mentre premeva la
pistola sotto il mento di Amelia.

Per la seconda volta in quella sera rivissi quell’orribile
sensazione di rallentatore, come se il mio cervello non riuscisse a pensare con
la consueta fulminea rapidità, come se il mio corpo fosse preda di un
intorpidimento che anestetizzava la capacità di reazione. Imprecai contro me
stesso perché me ne stavo lì impalato come un paralitico a fissare per ore il ghigno
di quell’assassino divenire sempre più ampio e soddisfatto…

Mi resi conto che in realtà era trascorsa solo una
frazione di secondo quando il tempo riprese a scorrere, in concomitanza con la
formidabile padellata che Philia assestò sulla testa di Xelloss, che risuonò
più sonora e armoniosa di un rintocco delle campane del Paradiso. Il killer
cadde spalmato a terra come i tagliolini che lo ricoprivano e noi abbandonammo
di volata lo chef che si disperava per il miserabile spreco della sua “Salse Royal”.

Accolsi l’aria calda e afosa della notte come una
benedizione; l’ampio piazzale illuminato più dalla luce della luna che dagli
sporadici lampioni era quasi deserto. Dessran indicò un furgone azzurro su cui
spiccava quello che poteva essere il logo di una pescheria; non avevamo molta
scelta, soprattutto dal momento che da dietro di noi ricominciarono a
grandinare confetti di piombo. 

Ci lanciammo attraverso il piazzale, tenendoci lontani dai
lampioni: l’oscurità impediva ai gangster di prendere la mira, così ci
inseguirono.

Ancora un solo passo, protesi la mano verso lo sportello
posteriore del furgone… quando esso si aprì e mi trovai davanti la canna di una
pistola che fece fuoco.

 

Elrobos urlò serrandosi la mano
insanguinata che lasciò cadere l’arma. Searius,
resosi conto di essere completamente allo scoperto, si diede alla fuga
trascinandosi dietro il complice gemente, incoraggiato da un secondo colpo che
scheggiò l’asfalto ai loro piedi.

Vagamente sorpreso di non essere ancora morto, mi voltai
di nuovo verso la figura comparsa nel vano del furgone. Shella abbassò la
pistola fumante e con glaciale compostezza ci invitò ad accomodarci
all’interno. Obbedimmo senza proferire parola e quando fummo tutti a bordo la
ragazza aprì il finestrino che dava nella cabina di guida e si rivolse a un
giovane biondo al volante: 

“Possiamo andare, Poseidon.”



 





Seconda parte: Domenica



 


Domenica, 00.01 a.m.


All’interno del furgone aleggiava un nervoso silenzio. Se
non le ragazze, di certo Valgarv e Dessran erano consapevoli quanto me della
nostra attuale posizione: eravamo sfuggiti di stretta misura dalle grinfie di
una banda di fuorilegge per ritrovarci in compagnia degli emissari di altre
due.

Avevo già incontrato Shella; la giovane dai capelli blu
legati in una corta treccia indossava un completo di lino azzurro che la faceva
sembrare una dinamica manager, ma lo scintillio glaciale nei suoi occhi e la
consumata abilità con cui maneggiava la pistola erano chiari segni distintivi
della sua appartenenza al clan di Dynast Graushella. 

Il mio primo e unico incontro col misterioso e
raffinatissimo Dark Lord era ancora vivido nella mia memoria; in
quell’occasione l’enigmatico gentiluomo si era dimostrato un inatteso e
prezioso alleato, ma sapevo che avrebbe potuto rivelarsi un nemico altrettanto
formidabile. Questa prospettiva, unita al controverso senso di stima e rispetto
che provavo nei suoi confronti, mi provocava una notevole apprensione.

Un’ulteriore incognita era rappresentata dal
coinvolgimento di Dolphin Deep Sea rivelato dalla presenza di Poseidon, che conoscevo di nome come uno dei suoi agenti, a
cui la schiva Dark Lady delegava la gestione del proprio territorio situato
nella zona marittima e portuale della città, elemento che aveva fruttato alla
donna il soprannome di Regina del Mare.

Tra i potenti di Seillune,
Graushella e Deep Sea