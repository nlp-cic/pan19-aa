legato alla m-mor… di un- una person-n…, ad un allontanamento dai propri luoghi familiari, alla fine di un impegno importante o di un lavoro, alla fine di una possibilità di cambiamento, alla p-p-per-dita del proprio ruolo sociale, ad un fallimento personale o lavorat... »

Londra non gli è mai parsa così fredda. Forse è colpa del cambiamento climatico – l’effetto serra, i ghiacciai che si sciolgono, l’inquinamento atmosferico – o forse è solo il riscaldamento spento – ha dimenticato di pagare anche la bolletta del gas – di quell’appartamento troppo grande, troppo disordinato, troppo impregnato di ricordi e dell’odore di Sherlock.

« John, continui a leggere, avanti. Le cinque fasi del dolore… » la voce della signora Hudson diventa un mormorio indistinto.

Poi ci sarebbe una terza motivazione per quel freddo che gli penetra le ossa e che sembra mettersi lì in attesa, tra le sue costole, ma è una motivazione troppo assurda, troppo vera, troppo dolorosa – sicuramente la sua psicoterapeuta opterebbe per quella, se solo ci andasse ancora e non avesse bruscamente interrotto gli appuntamenti –  e John semplicemente non vuole prenderla in considerazione.
« Il dolore che provoca un lutto si sviluppa normalmente in cinque fasi… »

Negazione.
Rabbia.
Contrattazione.
Depressione.
 
Accettazione.

No.
Dovrà solo cambiare casa, solo andarsene da quell’appartamento pieno di strani alambicchi e profumi, e starà meglio, sì.
 

Un'ultima cosa, un ultimo miracolo, Sherlock, per me. 
Non essere... morto.




 

 
 
Rincasa tardi, lo fa tutte le sere, con la scusa di trattenersi in ambulatorio per mettere in ordine un archivio già perfetto, rincasa tardi, rincasa quando è già buio, perché odia il più tenue raggio di luce, perché non ha più alcun senso fare altrimenti.
Anche questa volta, superata la soglia della porta, lo spigolo di quello stupido mobile dell’ingresso sbatte contro la sua coscia, e John soffoca un’imprecazione troppo accesa per quel piccolo e distratto urto.
Il punto è che odia percorrere quel nuovo appartamento al buio e non ricordarne le forme abbastanza da evitare di smussare gli angoli dei tavolinetti.

Sa che potrebbe tracciare una mappa dell’appartamento a Baker Street anche bendato, drogato e in bilico su un piede solo – persino con la mano sinistra.

Tutte le notti, tutte le maledette notti di quegli appiccicosi mesi, sogna il volto di Sherlock e ne ha chiari in mente i contorni spigolosi – quegli zigomi scavati che vorrebbe accarezzare e baciare e leccare e mordere e sentire, solo sentire – e il colore pallido della sua pelle che immagina essere morbida e tiepida.
John ricorda perfettamente la forma del suo naso, le labbra carnose, i piccoli nei sulla fronte e sul collo, le ciglia lunghe di quegli occhi chiusi – "perché cazzo sono chiusi?"
Pensava – no, temeva – che avrebbe dimenticato qualche dettaglio,che l’immagine di Sherlock sarebbe svanita col tempo, che avrebbe finito col diventare sbiadita e debole, e invece riesce persino a intravedere il colletto di una delle sue tante camicie e contarne i bottoni. Adesso sa che avrebbe preferito quell’eventualità che tanto lo spaventava, perché ogni notte l’immagine di lui brucia nella sua testa e quello stronzo – quel maledetto fottuto stronzo – non apre mai gli occhi, e John vorrebbe solo poterli vedere ancora – quell’azzurro irriproducibile e vivo, pieno, vigile– e tornare a respirare nuovamente.
 

Un'ultima cosa, un ultimo miracolo, Sherlock, per me. 
Non essere... morto.
 
 
 

 

 
 
C’è silenzio, in quel nuovo appartamento, un silenzio che non gli appartiene, che non gli somiglia – non più. Un silenzio che segnala chiaramente il vuoto lasciato da Sherlock e dai suoi continui e disarticolati modi di fare.
In quel silenzio, John immagina.
 
A volte vorrebbe strattonarlo per quella sua dannata sciarpa e picchiarlo, fargli provare sulla propria pelle tutto quell’inutile dolore e chiedergli perché cazzo abbia fatto una stronzata simile – potevano trovare un modo, un altro modo, un qualsiasi modo per risolvere insieme qualsiasi fottuta cosa l’abbia portato a quel gesto – e si compiacerebbe del rumore delle proprie nocche contro la sua faccia.
Altre volte John vorrebbe urlargli contro, gridargli che “porca puttana che coglione, Sherlock!” e “perché cazzo non hai voluto rendermi partecipe dei tuoi cazzo di ragionamenti geniali – avremmo trovato una soluzione, un modo, un qualsiasi stracazzo di altro modo!" – e si sentirebbe bene nel perdere la voce.

Le peggiori sono – e quelle proprio no, non riesce a sopportarle – le volte in cui vorrebbe soltanto stringerselo addosso, sentire il suo cuore battere contro la propria pelle, sentirlo vivo – davvero vivo, recalcitrante e lamentoso per quelle lacrime che “oh, John, smettila immediatamente!”, e John accantonerebbe ogni traccia di rabbia, sarebbe felice di sentir risuonare tra le pareti della loro casa i propri singhiozzi di sollievo.
 
Così John aspetta, aspetta e intanto immagina, smettendo quasi di voler vivere nella realtà.
 

Un'ultima cosa, un ultimo miracolo, Sherlock, per me. 
Non essere... morto.
 
 
 



 

Quando finalmente accade, quando Sherlock torna, quando John vede i suoi occhi riprendere a brillare, non nota i dettagli, deboli e confusi;