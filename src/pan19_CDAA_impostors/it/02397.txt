non so come aprirmi con te senza dirti anche questo”. John non era sicuro di poter sostenere le pietà e il distacco, perciò non aveva detto niente, e Sherlock era andato via dalla stanza.

 

 ---------

 

Sono le undici quando John decide che preferisce mandare al diavolo il resto della sua dignità e chiedere a Mycroft dove esattamente si trovi Sherlock, piuttosto che rimanere a logorarsi nel dubbio.

Quello non alza neppure lo sguardo dalla partita a scacchi che sta giocando con Greg -John non conosce bene gli scacchi, ma a giudicare dal fatto che nessuno dei due è ancora stato dichiarato vincitore, dev’essere una partita avvincente. “Io e mio fratello abbiamo fatto un patto, dottor Watson: io non avrei più invaso la sua privacy” più del necessario, è sottinteso “e lui mi avrebbe informato spontaneamente sul suo stato di salute nel caso lo avessi chiesto. Lo sa bene” gli ricorda, con un’occhiata glaciale “dato che anche lei era presente al momento. Dunque, potrebbe dirmi di grazia come farei a darle delle informazioni che non posseggo e non ho alcuna intenzione di possedere?”

Oh. Non erano telecamere di sorveglianza ad avergli dato la certezza che Sherlock stesse bene, dunque.

“Hai provato a… chiedere a lui? Senza sotterfugi?” si intromette Greg, come se fosse ovvio.

Non è così semplice. Non è mai stato così semplice, tra loro. John vorrebbe spiegarglielo, ma anche solo parlarne è troppo difficile.

“Aveva preso un impegno” dice, invece, perché la rabbia è sempre più facile del dolore, della sensazione di essere rifiutato, come un buco allo stomaco che risucchia tutto il resto. “Mi aspettavo che ci fosse.”

Greg alza gli occhi al cielo. “Perché non glielo dici, allora?”

“Non- non capirebbe.”

O magari gli direbbe chiaro e tondo quali sono le sue colpe in tutto questo, e John non è pronto a sentirsi dire tutta la verità. Non è pronto a dover confessare.

“Mio fratello non è uno stupido, Dottore” replica Mycroft. “Ma non è nemmeno un telepate, perciò non può aspettarsi che sappia ciò che vuole soltanto perché lo pensa abbastanza rumorosamente. Il dialogo, mi informano, è alla base di ogni relazione sana” dice, e lancia uno sguardo a Greg, come a cercare conferma. Come se lui non avesse mai avuto relazioni interpersonali. Il bastardo snob. “E forse è il caso che abbiate una discussione chiara per una volta, non crede? Mi pare sia richiesta da fin troppi anni.”

John si irrigidisce. Sa benissimo che non è solo di stasera e degli impegni mancati che sta parlando.

“Papà!” li interrompe Rosie, imperiosa come solo una bambina di tre anni che combatte il sonno può essere. “Vieni a giocare?” gli chiede, indicando il tappeto, dove Molly sta tentando -con scarso successo, a giudicare da ciò che vede- di insegnarle a giocare a Forza Quattro.

“Dopotutto, non sono più solo le vostre vite ad essere in gioco” termina Mycroft, per poi riprendere a fissare la scacchiera come se niente fosse.

 

---------

 

Alle undici e mezza, sentono la chiave infilarsi nella toppa. Tutto si ferma: Mycroft e Molly e la loro partita a dama, Greg che si stava versando da bere, lui e Mrs Hudson che stavano chiacchierando a voce bassa, per non disturbare Rosie, che sembrava starsi addormentando contro il suo petto. Tutto si ferma. Tutti fissano la porta, ma lui e Rosie -improvvisamente di nuovo sveglia e attenta come se fossero le otto del mattino- con più impazienza di tutti.

E poi- l’impossibile.

Anziché il cappotto scuro e i ricci neri e la pelle d’alabastro, c’è una figura rossa e barbuta sulla soglia del 221B.

John può sentire Greg, Molly, e persino Mycroft, cercare di trattenere le risate, ed è sicuro di aver udito il rumore di almeno una fotocamera. Lui non è sicuro di sapersi più muovere -non è sicuro più di nulla, francamente- perciò lo fissa, stordito, mentre fa i primi passi nella stanza, verso il tappeto dove lui e Rosie sono seduti.

“Oh oh oh” tenta, e John è davvero, davvero contento che non abbiano nemmeno provato a portare la bambina a vedere uno di quei Babbi Natale dei negozi, perché per quanto il suo talento nel travestimento sia sempre eccezionale, stavolta non è riuscito a calarsi nemmeno un po’ nella parte.

Rosie, al contrario di quello che si sarebbero aspettati tutti, lui incluso, non si avvicina alla figura in rosso: si stringe di più a John, i pugnetti stretti contro la sua camicia e le sopracciglia aggrottate.

Non è da lei: Rosie è indipendente e curiosa e coraggiosa, mai così spaventata da qualcuno.

La figura in rosso si avvicina ancora un po’. “Sei tu Rosie Watson?” chiede, e lei, dopo aver deglutito, annuisce. “Ho un regalo per te” le dice, sollevando la mano che tiene un sacco di iuta.

(John si chiede dove abbia preso tutta quella roba e vorrebbe piangere, È mia figlia, pensa, non tua? Davvero? Anche dopo tutto questo? E poi i sensi di colpa lo assalgono perché lui pensava che Sherlock avesse