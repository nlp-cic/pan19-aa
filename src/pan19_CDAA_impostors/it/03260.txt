Char si sentì libero dall’ordine impartitogli e si voltò brandendo il pugnale.

L’uomo si tirò indietro, mentre Char sferrava il fendente di avvertimento; non gli avrebbe mai fatto del male, voleva solo spaventarlo. Con davanti agli occhi i pomeriggi spesi ad allenarsi da solo nelle tecniche di combattimento, unico aiuto il ricordo del poco che aveva imparato osservando suo padre, Char riuscì con poche mosse ad intimorire l’avversario.

Per la prima volta si sentì il Principe che era. Stava difendendo se stesso, il compagno di viaggio, perfino la terra del suo regno.

C’era orgoglio nel pensiero che gli passò per la mente. Un pizzico di un orgoglio mai sperimentato.

Finché l’altro ladro non urlò, “Butta subito l’arma o te ne pentirai!”

Una stupida intimidazione, una frase fatta che chiunque in combattimento poteva urlare così, solo per darsi coraggio, solo per parlare.

Peccato che per Char nessun ordine era solo per parlare. Gettò il pugnale ai piedi dell’uomo che stava affrontando e questi lo raccolse ridacchiando.

Mentre puntava il pugnale contro Char disse, “Prendi la sacca del tuo amico.”

Suo malgrado Char si voltò con le mani protese per eseguire l’ordine, ma una mano di Tre lo colpì al volto buttandolo a terra.

Bastò quel gesto a mettere in allarme i due ladri che pronti scapparono all’interno della boscaglia. Tre li seguì e Char rimase sdraiato a terra, dolorante e afflitto. Due lacrime di rabbia gli rigarono il volto. Contò lento e quando arrivò a trenta si disse che forse Tre non sarebbe tornato indietro.

Arrivato a cinquanta il suo pianto si trasformò in paura.

A cento sia guardare alle sue spalle che guardare di fronte a lui gli provocava un tremore incontrollato.

Si abbracciò le ginocchia e si coprì il volto con le braccia.

Qualche minuto dopo un fruscio tra le foglie gli fece alzare la testa di scatto.

“Tre…” mormorò mentre l’uomo si avvicinava. Era ferito al collo, ma aveva recuperato la sua borsa.

Sul subito vederlo rincuorò Char; quando notò la furia nei suoi occhi strisciò all’indietro sul ponte per allontanarsi da lui. Tre lo afferrò per un braccio e lo tirò su in piedi senza alcun riguardo.

Char sentì il braccio come strapparsi. Si lamentò sommessamente reggendosi alla spalla dell’uomo. Fu sbattuto contro la balaustra del ponte e tenuto in bilico con una sola mano metà sul ponte e metà fuori, col rischio di cadere di sotto.

“Ti prego…” gemette verso Tre. “Mi dispiace…”

E non era tanto dispiaciuto per il fatto che l’uomo lo stesse accusando senza conoscere le vere motivazioni dietro quanto accaduto, era proprio dispiaciuto di essere stato un problema, un grosso problema per loro.

Era un problema non appena entrava in contatto con altra gente, la maledizione che lo affliggeva non lasciava scampo.

Afflitto e spossato lasciò andare la spalla dell’uomo, lasciò penzolare le braccia lungo il corpo e si abbandonò all’indietro. Se Tre avesse mollato la presa sarebbe caduto di sotto. Non era una caduta mortale, forse, ma era una bella caduta. Liberatoria.

Tre lo strattonò e lo riportò sul ponte. Il modo in cui lo guardò fu devastante.

Bastava un occhio solo per esprimere disprezzo.

Char non si era mai sentito più umiliato in vita sua. E più inutile.

 

 

Camminò dietro all’uomo per lungo tempo, senza fiatare.

Il silenzio in quel caso ancora più pesante, perché Char sapeva che sarebbe stato una realtà anche se l’uomo avesse avuto facoltà di parola. Tre non l’avrebbe più degnato di uno sguardo.

“Tre…” sussurrò a malapena udibile a se stesso. Accelerò. “Tre,” disse più deciso.

“Tre!” lo chiamò e corse a raggiungerlo.

Lo affiancò e si ritrovò a camminare svelto, perché l’uomo guardava fisso di fronte a sé, un ringhio dipinto sul volto e il passo rapido di chi voleva stargli lontano.

Char gli toccò un braccio e l’uomo lo scostò irritato.

“Lo so che non vedi l’ora di liberarti di me!” disse Char, “Lo so e non sei l’unico. Ma devo spiegarti, ti prego.”

Non era vero, non doveva spiegargli. Voleva spiegargli.

E non sapeva perché. Suo zio si era raccomandato di non raccontare mai a nessuno, mai, della maledizione. Ma l’idea che quest’uomo lo considerasse codardo più di quanto lui si sentiva già era insopportabile.

“È una maledizione, Tre…” provò di nuovo, raccontando. Che l’uomo sentisse o meno. “Sono sotto una maledizione da quando sono nato. Basta darmi un ordine e lo eseguo. È per questo che mio zio ti ha scelto per accompagnarmi, perché se fossimo rimasti soli io e te non avresti mai saputo nulla…”

L’uomo si fermò e si voltò lento verso di lui. Anche Char si fermò.

“Ma se si aggiungono altre persone, come hai visto, nascono i problemi. Mi dispiace… Ho provato…” gli stava venendo di nuovo da piangere e non voleva, aveva già dato spettacolo a sufficienza.

Respirò a fondo.

“Questo viaggio è per andare a cercare la fata che può togliermi la maledizione. Ho raggiunto