).
Tornare a sentire è ancora più doloroso, con il ricordo felice del sogno ancora stampato in mente; centinaia di informazioni lo assalgono come una massa compatta e deve imparare di nuovo a respirare, con quel peso che gli comprime il petto e pesa tonnellate, tonnellate.

Il buio sembra ancora più fitto e lo terrorizza.

A proteggerlo dalle unghie che gli affondano nel petto -là dove il solletichio l'aveva fatto ridere, e vorrebbe poter sognare di nuovo, vorrebbe sognare per sempre- vi è soltanto la maglietta sottile che indossa, quella che gratta contro la sua pelle e la infiamma e fa male. Se servisse a smettere di percepire, sarebbe capace di strapparsi via l'anima con le proprie mani.

Nel marasma, due odori lo colpiscono più forte degli altri: lacrime, e Dean (sta dormendo, per fortuna). Dean ha pianto per colpa sua e Sam all'improvviso è del tutto dimentico di sé: si lascia scivolare sul pavimento, incurante del dolore atroce che gli provoca l'impatto -sentendo di meritarlo, invece- e lì rimane disteso, raggomitolato in posizione fetale e con gli occhi chiusi (dietro le palpebre c'è solo altro nero) lasciandosi schiacciare senza opporre più resistenza.

Quando sente una mano piagata accarezzargli i capelli -nello stesso modo in cui lui ha accarezzato le orecchie del suo cane immaginario- non ne è stupito: è solo sensazione che va ad aggiungersi alle altre, nulla più. Solo una giusta punizione in più.

----------------------------------------

I sogni di Dean solitamente sono di due tipi.
Ci sono quelli bagnati, pieni di asiatiche maggiorate e acrobazie stravaganti, che lo fanno alzare di buon umore o imbarazzato a seconda che si trovi nella privacy del bunker o in una stanza d'hotel e che sono una minoranza; poi ci sono gli incubi.

Quand'era un bambino, prima di iniziare a cacciare, i protagonisti assoluti dei suoi incubi erano il calore del fuoco e il cuore che batteva a mille, il rumore dei suoi passi sugli scalini e il peso di suo fratello -praticamente un neonato- tra le braccia. Più tardi, dopo ogni caccia andata a buon fine, Dean riviveva le stesse scene per più notti di fila… ma le cose non andavano mai così bene.

Ci sono stati anche incubi in cui Sammy gli voltava le spalle e si allontanava verso la sua nuova vita, una noiosa vita da universitario prima e da avvocato poi, abbandonando lui e loro padre per una presunta normalità; perché nonostante con gli anni si sia assuefatto alla paura del sovrannaturale, quella di rimanere solo, di perdere la sua famiglia -di cui Sam praticamente è l'ultimo componente, ormai- ecco, quella paura non l'ha mai abbandonato.

Dean è disgustato da sé stesso, ma ci sono due cose che gli mancano di quand'era un demone: la leggerezza nel non provare nulla (rimorso, tristezza o perfino affetto) se non un costante bisogno di distruzione, di violenza; e la totale assenza di sogni, piacevoli o sgradevoli che fossero.

I demoni non dormono, i demoni non sognano, ma lui lo sta facendo proprio adesso.

Si trova nella versione grottesca di un cinema, unico spettatore all'interno della sala. La sua poltroncina è un trono di spine; i rovi che tengono i polsi incatenati ai braccioli sono onirici, ma i solchi che gli scavano la pelle scoperta non lo sembrano affatto.

Lo schermo comincia a trasmettere immagini confuse e da quella sottospecie di sedile burtoniano fuoriescono due grossi rami, fino a formare un paraocchi irto di spine lunghe un dito ai lati del suo viso che gli lascia come unica possibilità quella di guardare dritto davanti a sé.

Sarebbe ridicolo, se non fosse così impotente: è come trovarsi all'interno di un film horror di serie z, ma nel ruolo del protagonista, il che cambia decisamente la visuale delle cose. Dean si lascia scappare una risata amara.

Lo schiocco di disapprovazione è qualcosa che non si aspettava affatto, ma non è quello a fargli gelare il sangue nelle vene: la colpa è di quella voce, che non ha dimenticato nemmeno dopo anni, una vocetta infantile e cantilenante.

“Dean, fa' silenzio… Sta per cominciare!”

Lilith è morta anni fa.

L'ha uccisa Sam davanti ai suoi occhi e comunque aveva abbandonato quel tramite già da un pezzo: non c'è nessun motivo razionale per cui si possa trovare davanti a lui, un dannato cucciolo di hellhound scodinzolante in braccio (grottesco grottesco grottesco) e se riesce a vederlo significa che gli mancano poche ore di vita.

“Ne sei proprio sicuro, Dean…?”

No, Dean non è sicuro: credeva di averlo soltanto pensato, eppure si sbagliava; come può essere certo che lei non sia reale, quindi...? La bambina solleva il cucciolo verso di lui, la sua lingua gli lecca il naso e l'alito fetido della creatura gli rivolta lo stomaco. Deve trattenersi per non vomitare anche l'anima (e forse potrebbe essere una buona idea).

Lilith ridacchia deliziata, poi svanisce.

Le immagini sullo schermo acquistano chiarezza e a sorpresa si ritrova a fissare sé stesso; ma non è preoccupato, anzi, le prime scene lo riempiono d'orgoglio: il Dean all'interno del film è forte ed efficiente, sconfigge ogni