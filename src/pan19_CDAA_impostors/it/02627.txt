rovinose guerre che lo avevano a lungo strappato da te.

Per questo inizi ad avere un po’ di paura anche se non vuoi, cazzo, e distogli lo sguardo dal suo. Spagna se ne accorge, non è così ottuso dopotutto, e ti parla con la serietà e il rispetto con cui si parla a un vero uomo.

“Adesso ascoltami attentamente, Lovino; voglio che tu presti la massima attenzione alle mie parole, ora, perché lo so che sei un bambino molto intelligente”.

Annuisci. Certo che sei intelligente!

“Non possiamo più fare nulla per questo uccellino. Anche se è tanto freddo, non possiamo più scaldarlo. Credo che fosse talmente stanco che ha chiuso gli occhi per sempre, Lovino”.

“Ma…se è tanto stanco, gli basterà una bella dormita e poi starà meglio, no?” Quant'è idiota, il tuo capo. Gli va detto proprio tutto.

“No, piccolo… nemmeno dopo una bella siesta si riprenderà,” risponde lui, l'espressione contrita. “Ha chiuso gli occhi per l’ultima volta, capisci? Ora potrà riposarsi per sempre.”

“Però…però! No, no! Se uno è stanco, dorme e poi è tutto passato! Perché lui ha bisogno di riposarsi per sempre?”

Senti montare dentro di te la rabbia tipica dei bambini a cui viene portato via un bel gioco senza motivo. La tua soluzione è così semplice, allora come mai Spagna non ti vuole dare retta? Per sicurezza, scagli il tuo pugnetto contro il suo braccio con tutta la forza che hai.

Lui poi si massaggia la parte lesa, piano, distrattamente. Tutte le sue attenzioni sono focalizzate su di te. “Prima o poi arriva per tutti il momento di chiudere gli occhi per sempre, lo sai vero?” ti dice. “Ma non c’è da avere paura, perché dopo si va in cielo.”

Vedendoti così sperduto davanti alle grandi domande senza risposta della vita, Spagna fa fatica a trattenersi dal boccheggiare.

Solo cose belle, per Lovino. Solo cose buone.

“Davvero, non c'è nulla di cui preoccuparsi, il paradiso è il posto più bello che esista!” aggiunge, e per farti capire gesticola in modo buffo. Stampato in faccia ha un gran sorriso rassicurante, ma gli angoli della bocca gli tremano.

In quel frangente lo trovi talmente ridicolo che a stento trattieni un ghigno, camuffandolo in una smorfia. Però non ti pare certo il momento di ridere, quello, perché hai tanti dubbi e tante domande che ti opprimono e che non riesci a trattenere.

“Sei davvero davvero sicuro che sia così? E se poi uno perde la strada e non riesce a raggiungere il cielo? E che succede quando invece lo raggiunge? E non è una cosa brutta lasciare così la terra, senza poter dire nulla alla tua famiglia, senza salutare? E se...”

Spagna nota il repentino cambio di umore accompagnato da una nota di panico nella tua voce. Non immagini minimamente quanto sia difficile per un padre dare certe risposte al figlio, introdurlo in qualche modo nel triste mondo degli adulti. Ma ora tutto ciò che il tuo boss vuole è cercare di rassicurarti e di farti soffrire il meno possibile, perché hai conosciuto già troppo dolore nel corso della tua giovane esistenza. Per questo decide di addolcire ancora di più la pillola; ci sarà tanto tempo poi, quando sarai più grande, per sbattere la faccia contro la dura realtà.

E anche allora, anche quando sarai diventato adulto, Spagna conta di stare lì accanto a te, pronto a sorreggerti se lo vorrai, ma anche se non lo vorrai. E' questo sentimento che lo spinge a dire:

“Gli angeli. Sono loro la risposta, Lovi. Quando una persona va in cielo diventa un bell'angelo, così da poter vegliare su tutti i cari che ha lasciato sulla terra. E sono sempre gli angeli che ti accompagnano fino alle nuvole, così che tu non possa mai correre il rischio di perderti.”

La risposta ancora non ti soddisfa, tuttavia non ribatti. Rimani in silenzio per permettere a Spagna di raccontare il seguito di quella fiaba.

“Sicuramente, quando il tuo amico uccellino ha chiuso gli occhi è arrivato un angelo che l'ha preso tra le braccia e l'ha guidato fino alle nuvole. Adesso sarà là felice e svolazzante insieme a tanti altri uccellini, e dall'alto ti starà guardando e penserà a te.”

“Però quando lui ha chiuso gli occhi era lontano dal suo nido,” ricordi d'improvviso, una stretta allo stomaco. Oh, adesso ti fa male anche la pancia, e gli occhi pizzicano fastidiosamente. “L'ho trovato io, in mezzo ai campi. La sua mamma come farà a sapere che ora lui è volato in cielo? E come lo saprà – co-come farà a saperlo il suo papà?”

Ti senti tanto sciocco a fare quella domanda, ma non hai potuto evitarlo. Era davvero la cosa che più ti preoccupava. Gli occhi bruciano, ormai, vanno in fiamme, ma tu non abbassi lo sguardo. Credi che sia veramente troppo importante cercare di capire che cosa potrebbe succedere quando un figlio va in cielo e il suo papà rimane solo.

E allora Spagna ti sorride, come fa sempre. “Gli