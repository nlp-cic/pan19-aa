
 

 




 


 


-
Sembrava che ne avessi bisogno – fu l’unica
giustificazione
di Ungheria.
Ma in realtà
Bielorussia non
aveva affatto bisogno di tutto
questo. Né
del calore della
stretta salda ma gentile delle sue braccia attorno al suo corpo,
né della
sensazione dei suoi soffici riccioli castani contro la pelle,
né del tono
sorprendentemente comprensivo con cui l’altro aveva
pronunciato quelle parole
nell’incavo del suo collo. Bielorussia stava benissimo,
e non aveva bisogno di niente da nessuno, figuriamoci di un gesto
così
stucchevole, così odiosamente spontaneo e inaspettato e intimo.

Lui era uscito dalla sala
del
meeting solo per prendere una boccata d’aria fresca, per
fuggire da quella
confusione di insulti e urla che gli altri avevano lo sfacciato
coraggio di
definire riunione. I
discorsi inconsistenti e le
parole vuote delle altre Nazioni e i continui battibecchi di Alice e
Morgan e
Françoise gli stavano facendo venire la nausea: non
sopportava più tutti quegli
isterici litigi malamente camuffati da discussioni su temi importanti
per
tutti, tutti quei mangiarane
pervertita e rozza
americana strillati
senza alcuna considerazione
per i timpani degli altri presenti. Erano la mera dimostrazione
dell’egoismo e
dell’immaturità degli altri Paesi.
Ma tutte queste scuse non
erano servite a nulla né con se stesso, né con
Ungheria. 
Bielorussia pensava che nessuno avrebbe notato la sua assenza, ma lui
l’aveva
fatto e l’aveva subito seguito fuori dalla stanza, nel
corridoio.
- È per tua
sorella e Cina,
vero? -. Bielorussia non rispose: Ungheria era abbastanza perspicace da
trovare
la risposta da solo, no?

Intelligente e diretto.
Normalmente, Bielorussia avrebbe apprezzato queste due
qualità. Eppure, ora
avrebbe tanto voluto mettere mano al suo coltello, sempre nella tasca
della sua
giacca, un compagno fedele quanto affilato che lo faceva sentire al
sicuro, con
il controllo della situazione stretto tra le dita.

Fletté
brevemente le dita
della mano destra, anticipando la fredda solidità del manico
contro la carne,
pronto ad afferrare l’arma.

Ma non lo fece, mentre
ricordava il modo in cui Russia sorrideva – un vero sorriso,
brillante e
candido e sincero, e non era rivolto a lui – ed abbracciava
quella sciocca
ragazza. Perché lui poteva fingere che non contasse, e che sua
sorella volesse solo
divertirsi a spaventarla – ma era inutile almeno quanto i
tentativi di Cina di
sembrare spaventata sul
serio, di nascondere quella luce
che le riscaldava gli occhi scuri e il
modo in cui, nonostante i rimproveri e le imprecazioni, si appoggiava
al petto
di Russia, sforzandosi di rimanere tesa e all’erta.

Era un abbraccio
così simile a
quello.

Ma quello non
importava, perché per
Bielorussia c’era e ci sarebbe sempre stata solo sua sorella.
Non importava. Non
importava.

La mano corse al coltello,
che
estrasse dalla tasca in un gesto rapido e sicuro, meccanico, dettato
più
dall’abitudine che dall’intenzione. La sua mano
tremava: era un brivido quasi
impercettibile, ma lui la osservò con orrore, come se non
fosse nemmeno sua.

Ungheria, ovviamente,
notò il
suo gesto. Ma non si spaventò, non se ne andò via
come altri avevano già fatto.

Lui rimase lì,
e lo abbracciò
un po’ più forte.





 


 



 






 

