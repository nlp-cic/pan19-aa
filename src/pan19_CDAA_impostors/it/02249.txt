Avrebbe davvero voluto innamorarsi di Riko perché sarebbe stata la via più facile, ma era evidente che lui non fosse fatto per le cose semplici.
Chiuse gli occhi, mentre la stretta di Kiyoshi attorno alle sue spalle si faceva più salda.
“Non lasci mai che lo faccia, devi sentirti davvero poco bene,” mormorò.
“Non ti ci abituare.”
“Non lo farò.”

 

Riko si sentì in colpa per tutto il resto della giornata, vedendo Junpei piuttosto spossato anche agli allenamenti. Avrebbe davvero dovuto smettere di provare a cucinare, non ne era capace.
Kiyoshi in compenso sembrava sostenerlo e fare un po’ anche la sua parte, questo la rasserenò. Era fortunato ad avere un amico come lui.
Si sedette sulla panca e li guardò. Cominciò ad osservare la sincronia dei movimenti e dei passaggi di Teppei e Hyuuga, notando quanto fossero collegati; sembravano sempre più uniti, come se il loro legame migliorasse anche il loro gioco. Si fidavano indistintamente l’uno dell’altro, forse non riponevano così tanta fiducia in nessun altro giocatore della loro squadra.

In quel momento, Riko ebbe una rivelazione che la stupì: come aveva potuto essere così cieca? Come aveva potuto non notarlo? Lei era un’osservatrice e prima di tutti gli altri riusciva a cogliere dettagli e sfumature, ma quello… quello le era sfuggito.
Si strinse il bordo della gonna. Non c’era margine d’errore, adesso era chiaro: il legame di quei due andava ben oltre la semplice amicizia.
Quando Kiyoshi abbracciò da dietro Hyuuga si chiese se forse il sentimento non fosse soltanto da parte sua, ma quando vide Junpei staccarsi e arrossire sulle guance, Riko si sentì sconfitta per qualche secondo. Avrebbe dovuto capirlo molto prima e forse… 

“Riko?”  Hyuuga era di fronte a lei e la interruppe dai suoi pensieri. Riprese i fogli che aveva lasciato da parte e alzò lo sguardo verso di lui. Sperava vivamente di non avere gli occhi lucidi.
“Tutto bene?”
“Oh! Sì, sì certo. Ero un attimo sovrappensiero…”
Junpei annuì, mettendosi le mani sui fianchi.
“Per oggi direi che abbiamo finito, siamo tutti abbastanza stanchi, se per te va bene andiamo a casa.”
“Certo, sì,” Riko suonò il fischietto con meno energia del solito e annunciando la fine degli allenamenti con meno entusiasmo.
Non aveva alcuna certezza, ma si fidava del suo istinto e per quanto non fosse una cosa brutta, rendersi conto di non poter essere corrisposti non è mai una bella sensazione.
Quando anche Kiyoshi si avvicinò a lei, Riko lo afferrò per un braccio. Sarà anche stata una ragazza, ma di certo non era debole: non si sarebbe fatta sconfiggere dalle paranoie.
“Posso parlarti?”
Kiyoshi corrugò le sopracciglia, annuendo. 

 

Teppei non aveva la più pallida idea di cosa Riko volesse dirgli, ma lei lo portò in un angolo della palestra mentre gli altri si dirigevano nello spogliatoio.
Rivolse un’occhiata a Hyuuga da lontano, facendogli segno di andare. 

“Non mi piacciono i giri di parole,” cominciò Riko, portandosi le mani sui fianchi, “pertanto sarò abbastanza diretta…”
Kiyoshi rimase attento e annuì, senza dire una parola in più. Sapeva quanto potesse essere rigida Riko.
“Sei innamorato di Hyuuga?”
Quelle parole lo trafissero come una freccia. Erano taglienti, chiare. Nella sua voce non vi era stato un attimo di esitazione o paura, sembrava quasi che ne avesse già la certezza e stesse semplicemente aspettando la conferma. Forse avrebbe potuto mentire, ma a cosa sarebbe servito?
“Sì, e anche tu lo sei.”
Riko si portò una mano sul petto, evidentemente colta di sorpresa. Nemmeno lui voleva mentire e Aida era una brava ragazza, meritava sincerità.
“Da quanto?” domandò ancora.
“Da… un po’.”
“Capisco.”
“Avevi soltanto intenzione di chiedermi questo?” domandò Teppei, notando il suo sguardo triste. “Non ho intenzione di dichiararmi a Hyuuga, non… credo ci sia posto per me,” disse, sorridendo debolmente.
“Direi il contrario,” la risposta della coach lo sorprese, “sembrate uniti, per quale motivo non dovrebbe esserci posto?”
Kiyoshi abbassò lo sguardo. Junpei aveva affermato di non esser innamorato di Riko, tuttavia non poteva pensare che lo fosse di lui. Non aveva detto niente, del resto.
“Siamo soltanto amici,” argomentò, con poca convinzione.
“Io vedo molto più di questo, e sai quanto io sia una brava osservatrice.”
Kiyoshi arrossì visibilmente, ritrovandosi senza parole e portandosi una mano dietro la nuca, a disagio.
“Facciamo così. Chiederò a Hyuuga di uscire, non sospetterà niente di più del solito appuntamento per decidere della squadra. In quell’occasione gli farò capire che per me è un vero appuntamento. Se mi rifiuta… allora tu dovrai fare la stessa cosa,” Riko alzò gli occhi verso di lui e Teppei pensò che fosse un po’ pazza, onestamente. Sembrava una sfida, o qualcosa del genere, ma pareva anche convinta di perdere. Eppure voleva comunque farlo.
“In questo modo sapremo per certo chi di noi due riuscirà ad averlo.”
“Forse nessuno di noi due.”
“Forse,” rispose Riko, facendo le spallucce. “Ma possiamo provare. Io potrò finalmente liberarmi di questo peso e