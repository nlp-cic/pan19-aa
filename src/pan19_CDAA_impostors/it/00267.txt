hai parlato dell'Ordine della Fenice come di un'organizzazione ancora esistente, ma ho intuito che né tu né Silente avete avuto il tempo di rimetterla seriamente in piedi. Per quale altro motivo Arthur Weasley avrebbe dovuto informarti sulla presenza di Malfoy al Ministero? State riordinando le forze e, se fossi in Silente, i primi che contatterei sarebbero i compagni che mi hanno sostenuto quattordici anni fa. Questo spiega perché sei qui e potrebbe spiegare dove stai andando – e io ho deciso di venire con te ».

L'espressione di Remus sarebbe potuta sembrare tanto spaventata quanto colpita.

« E la seconda mossa? ».

« È il motivo per cui Shackelbolt non ha ancora messo le mani su Sirius. Non so quale trucco lui stia usando per nascondersi, ma sono sicura che tu sai qual è – e sono ancora convinta che in questo preciso momento tu sappia anche dov'è. E se è lì che stai andando, come io credo, è lì che ti seguirò ».

Lui si grattò distrattamente la nuca, scrutandola con intensità. Tonks gli rivolse un sorriso sfrontato.

« Ho ragione, vero? ».

« Non su tutto, ma confesso di essere intimorito dal tuo spirito di osservazione ».

« Quindi mi porterai da lui? ».

Remus prese tempo accendendo la terza sigaretta con una lentezza che Tonks ritenne davvero snervante.

« Al Quartier Generale non noteranno la tua assenza? ».

« Oggi ho voglia di essere anarchica anche io ».

Lui ridacchiò appena.

« E sia, ma a una condizione, Ninfadora. Non devi seguirmi vestita come Sibilla Cooman: Sirius mi prenderebbe in giro fino alla fine dei miei giorni ».

« Affare fatto... a patto che tu la smetta di usare quel nome orribile. Io sono Tonks. Solo Tonks ».

Si Materializzarono in un vicolo sul quale si affacciava il retro di un take-away indiano. L'odore un po' rancido della spazzatura accatastata le fece storcere il naso.

« Mi dispiace » si scusò mortificato Remus, lasciando la mano che le aveva stretto durante la Materializzazione. « Purtroppo questo è il posto più sicuro per non attirare l'attenzione: il Rajdoot apre solo alla sera ».

« Tu mangi indiano? » domandò lei, stupita. Solitamente i maghi e le streghe non si fidavano della cucina Babbana – figurarsi quella esotica.

« Io mangio qualunque cosa costi poco ».

Lo seguì lungo il vicolo: dovettero spostare una rete malmessa per imboccare la trafficata strada principale, ai lati della quale si ergevano imponenti edifici di pietra rossa.

Tonks non era mai stata in quella parte precisa della città, ma riconobbe immediatamente gli alveari di case popolari verso i quali si stavano dirigendo.

« Brixton? Non vorrai prendermi in giro? » commentò lei con pungente sarcasmo. « Il più ricercato e pericoloso pluriomicida della comunità magica si sta nascondendo a Brixton? ».

« Lo so, ma gli attici di Kensington Garden erano occupati e mi sono dovuto accontentare ».

A Tonks non sfuggì il genuino imbarazzo nascosto dalla sua ironia.

Impiegarono solo un paio di minuti per raggiungere un quartiere formato da un agglomerato di alti palazzoni sui quali si arrampicavano scheletriche ragnatele di scale di ferro e ballatoi mai terminati. Un minuscolo parco giochi deserto si faceva spazio in quell'atmosfera derelitta con le sue altalene arrugginite e i suoi scivoli sporchi.

Seguì Remus lungo una scala esterna, osservando curiosa ogni dettaglio: le macchie di umidità che seguivano i profili delle tubature di scolo, le vecchie automobili parcheggiate lungo le strade, le panchine che qualche amministratore locale aveva tentato di installare nel tentativo di rendere più vivibile il quartiere.

Parlò solo una volta superata la sesta rampa di scale.

« Ascensore rotto, eh? » scherzò.

Remus si voltò per rivolgerle un sogghigno divertito, ma prima che potesse risponderle, Tonks inciampò su un gradino e gli finì addosso, rischiando quasi di trascinare entrambi a terra.

« Ahia! Diavolo! » sbottò lei, massaggiandosi la punta del piede con una smorfia. « Cavolo, scusa... » aggiunse imbarazzata, mentre lo guardava massaggiarsi il fianco il cui gli aveva conficcato il suo gomito. « Inciampo sempre ovunque. Anzi, sono perfino stupita di essere arrivata fino a quassù senza essermi rotta una gamba ».

« Non preoccuparti ».

Tonks si maledisse mentalmente. Come poteva essere così stupida? Era così orgogliosa di essersi mostrata come l'Auror degna di rispetto che sapeva di essere... ora invece si sentiva di nuovo la ragazzina pasticciona che scivolava lungo le scale di Hogwarts. Probabilmente ora Remus la riteneva un'idiota. Forse stava perfino rivalutando l'ipotesi di condurla da Sirius Black...

« Ad ogni modo, un'altra cosa che non posso permettermi è un ascensore funzionante » disse Remus. « O anche un ascensore fuori servizio, che non è comunque il nostro caso. È stata una fortuna che nel contratto di affitto ci fosse la porta ».

Ormai avevano superato l'ultimo piano degli appartamenti: la successiva rampa di scale aveva un aspetto ancora più abbandonato di tutto il resto del palazzo. Mentre Remus infilava una mano in tasca per estrarre le chiavi, Tonks ebbe l'impressione che lui fosse nervoso.

« Non ho intenzione di arrestarlo » disse lei.

« Come? ».

« Non intendo arrestare Sirius Black – o te » ripeté lei con un sorriso genuino. « Non è un trucco, io voglio davvero far parte