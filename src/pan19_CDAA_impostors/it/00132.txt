tenerlo stretto.

Ricky neanche riesce a ricordare l’ultima volta che qualcuno l’ha abbracciato così. Quando si separano, finiscono a guardarsi sorridendosi come due adolescenti cretini nonostante nessuno dei due abbia più il diritto di definirsi davvero tale; Ricky, poi, si fa da parte, invitando Juan Carlos a entrare con un gesto magnanimo del braccio, perché non ce la fa a spiccicare parola.

«Ricky, quando hai finito di avere le allucinazioni là sulla porta e torni di qua, vedi di recuperarmi le Pringles, ok?» strilla Lucas, che palesemente non si sarà mosso dal divano.

Juan Carlos, che si sta sfilando il cappotto, guarda Ricky, inarcando le sopracciglia e sporgendo un po’ il labbro inferiore nella sua espressione curiosamente perplessa; Ricky ridacchia, vagamente isterico, e chiude la porta, scrolla le spalle.

«Lucas,» dice, semplicemente, e sul viso di Juan Carlos si accende una scintilla di comprensione che lo fa rabbrividire perché, woah, Juanki si ricorda dei suoi amici. Quella visita al campus lo scorso anno deve averlo traumatizzato perbene.

Ricky appende il cappotto di Juan Carlos e ci drappeggia su la sua sciarpa ordinatamente; Juan Carlos sembra vagamente divertito dalla sua impeccabile cortesia, e poi si stropiccia la barba per tirar via gli ultimi fiocchi di neve semidisciolta e Ricky vorrebbe sbattere la testa contro il muro e dirgli che, per l’amor del cielo, certe cose non si fanno in presenza di giovani impressionabili.

«Lucas, ricomponiti in qualcosa che ricordi un essere umano presentabile, se ce la fai,» dice Ricky, per distrarsi, e si avvia in salotto.

Lucas fa un verso poco convinto.

«Che? Perché mai dovrei — oh,» pigola, poi, non appena si accorge di chi è l’ombra stropicciata alle spalle di Ricky. «Porca miseria. Voglio dire, uh, salve. Ciao. Buon Natale?»

Ricky sogghigna, stronzo e compiaciuto dal modo in cui Lucas annaspa; Juan Carlos ridacchia.

«Buon Natale,» annuisce, con gentilezza. Ricky piroetta su se stesso per guardarlo, e si morde le labbra.

«Ti va un Cola Cao?» chiede. Il mezzo ghigno di Juan Carlos si ammorbidisce.

«Pensavo che ti fossi già dimenticato le buone maniere.»

Ricky gli fa un sorriso enorme.

«Mai,» dice, e lo precede in cucina.



*

Lucas si dilegua neanche dieci minuti dopo, sparando a raffica una serie di scuse incomprensibili che non tradiscono il minimo segno di nervosismo. Non se la sta mica facendo sotto per la presenza di Juan Carlos, che assurdità. Mica è Ricky.

Ricky e Juan Carlos bevono il Cola Cao seduti al tavolo della cucina, immersi in quel  silenzio sereno che è sintomo inequivocabile della presenza del capitano blaugrana e che ormai Ricky ha imparato a conoscere e tollerare — ancora un po’ e forse riuscirà persino ad apprezzarlo, non si può mai sapere, — disturbati solo da lontano dalle esplosioni ovattate del film che in soggiorno ancora gira.

Ricky ha una voglia incredibile di allungarsi un po’ e leccare via la goccia di latte al cioccolato che è rimasta intrappolata nella barba sull’angolo della bocca di Juan Carlos, ma si costringe a star buono, tollera il nodo che gli stropiccia lo stomaco e gli porge un fazzoletto.

Juan Carlos accetta il fazzoletto e poi, vagamente confuso, si lecca le labbra. Ricky non gli tira dietro la tazza solo perché il Cola Cao è un bene prezioso, a queste latitudini.

«Rimani per il cenone, stasera, no?» domanda, allora, per distrarsi, però poi un pensiero terribile lo fulmina e Ricky sgrana gli occhi. «Oddio, Juanki, ma è Natale. Hai abbandonato la tua famiglia a Natale?»

Juan Carlos ridacchia.

«Non dire follie. Vanessa e le bambine sono già da tua madre,» dice, facendo roteare pigramente il latte dentro la tazza.

Il sorriso di Ricky, ora, gli va da un orecchio all’altro, perché se Juan Carlos avesse mollato Elsa e Lucía in Spagna a Natale solo per vedere lui, Ricky non sarebbe stato contento, non importa quanto gli si scaldi il cuore al pensiero. Avrebbe probabilmente dovuto chiamare il manicomio, peraltro, o magari i servizi segreti, perché solo un rapimento alieno avrebbe potuto spiegare Juan Carlos che trascura le sue figlie a Natale.

«E vengono anche loro alla partita, sì? È un po’ che non vedono del basket degno di questo nome,» sogghigna, e butta giù l’ultimo sorso di Cola Cao; persino immerso com’è dentro la tazza fino alla radice del naso, comunque, riesce a schivare lo schiaffo che Juan Carlos voleva sbattergli contro il braccio — ma non è che Juan Carlos ci avesse messo tanto entusiasmo.

È esasperato in quel modo pigro e rassegnato che gli viene più naturale, in particolare quando ha a che fare con Ricky; sorride un pochino tra sé, persino, e Ricky, sotto il tavolo, picchietta allegramente il ginocchio contro il suo.

 

(+110)

Ricky, stasera, si sente un po’ fuori posto. Ed è divertente, perché in ventidue interminabili anni di vita si sarà imbucato forse a un centinaio tra feste ed eventi, una volta persino a un matrimonio, senza la minima esitazione, senza neppure un’ombra di disagio,