porre la sua solita domanda: tu ti ricordi qualcosa di quando avevi quattro anni?

Nikki si era incupita di colpo.

– Sì, purtroppo. Mia madre… lei… è stata uccisa sotto i miei occhi da una donna.

Lo sgomento delle altre ragazze era stato enorme; tutto quello che Bibi aveva provato, anche si sarebbe vergognata da morire ad ammetterlo, era stata una commiserazione neanche troppo sentita. Nikki non sapeva perché sua madre fosse stata uccisa, né chi fosse la donna. No, non erano mai riusciti a rintracciarla o a catturarla. C’erano impronte digitali quasi ovunque in casa, ma sembravano non appartenere a nessuno.

Bibi l’aveva guardata dritta negli occhi.

– Hai mai pensato di vendicarti?

Se ciò di cui stavano parlando non fosse stato così drammatico, Nikki avrebbe riso.

– È buffo che tu me lo chieda. Quella donna bionda mi aveva quasi incoraggiato a darle la caccia. Per un po’ ho pensato che fosse la cosa giusta, ma… ho avuto l’impressione che anche mia madre fosse morta a causa di una vendetta. La morte e la violenza sono cose orribili. Spero che i rimorsi tormentino quella stronza in eterno e mi auguro ancora che la prendano, me lo auguro con tutto il cuore. ma non voglio fare il suo gioco. Non voglio diventare una puttana assassina come lei.

Bibi non l’avrebbe mai più rivista.

 

 

Dunque lei non era l’unica al mondo ad avere un passato di sangue e di violenze a cui aveva assistito senza capirne subito il senso, e non era l’unica a ricordarsene. Il dolore acuiva la memoria, era una deduzione facile. Ovviamente, al contrario di Nikki, Bibi ora conosceva il perché di ciò che le era successo. Suo padre aveva ucciso sua madre che aveva ucciso suo padre. Contorto. Folle. Assurdo.

Beatrix le aveva spiegato tutto solo dopo che lei aveva insistito con tutta la propria determinazione. Voleva sapere. Voleva sapere perché per quattro anni era stata senza mamma e per altri sedici senza padre, perché aveva avuto la gioia di vederli insieme solo una sera. Era stato difficile estorcerle quella storia parola per parola, perché Beatrix non era come Bill. Anzi, era tutto il suo contrario.

 

 

– Tu volevi bene a Emilio, vero? Beh, io voglio bene alla mamma, ma ho fatto alla mamma quello che tu hai fatto a Emilio.

– Tu hai schiacciato la mamma?

– Peggio. Le ho sparato. Ma non per finta, come facciamo noi… le ho sparato sul serio.

– Volevi vedere cosa succedeva, papà?

– No, io sapevo cosa sarebbe successo alla mamma.

 

 

– Ti ha fatto male, mamma?

– No, tesoro.

 

 

La differenza sostanziale si poteva sintetizzare benissimo in quei brevi dialoghi che Bibi da tempo immemore ripercorreva nella sua mente, recitando le battute tra sé e sé come quelle di un copione consunto ma terribilmente vivido, che prendeva vita, forma e colore ogni volta che lei lo desiderava.

Bill non le aveva mai nascosto nulla. Le aveva insegnato parole difficili senza domandarsi se non fossero troppo difficili per lei, le aveva mostrato spesso programmi tv che forse sarebbe stato meglio che lei non vedesse – ma Bibi aveva imparato a conoscere in fretta il confine tra bene e male, gioco e realtà, sangue e finzione. I suoi genitori erano i due killer più letali mai esistiti e qualcosa della loro coscienza, della visione che avevano del mondo doveva essere scivolata nei suoi geni, sopita e nascosta. Bibi aveva davvero capito la vita e la morte solo dopo aver ucciso Emilio, ma guardando uomini ammazzarsi tra loro su un piccolo schermo già qualcosa l’aveva intuito. E Bill questo lo sapeva: ripensandoci, ricordandolo, le sembrava quasi come se fosse sempre stato rassegnato a un destino più grande di lui, un destino che l’aveva reso un assassino spietato e senza scrupoli. Bill non aveva mai avuto intenzione di ribellarsi, pensava lei, e quindi l’aveva cresciuta come la figlia di un assassino spietato e senza scrupoli, senza fingere, senza nascondersi, non per questo senza amarla. Suo padre le voleva bene, Bibi ne era certa, ed era altrettanto certa che lui avesse amato sua madre. Vicende di violenza inaudita non nascevano mai da sentimenti deboli; l’amore era davvero il motore della mondo, ma non come erano solite pensare le persone. L’amore era un sentimento crudele che portava a piangere e ad uccidere. Bill lo sapeva, ora lo sapeva anche lei, sua madre aveva sempre tentato di impedire a quest’idea di sedimentarsi nel suo cervello. Beatrix l’aveva sempre protetta, l’aveva cresciuta in un mondo rosa e pieno di peluche, con videocassette di principesse nel registratore.

Bibi provava un affetto sconfinato per i suoi genitori, per quel padre fuori dal comune e quella sua madre dolcissima e bellissima. Li rispettava, erano i suoi eroi. Era abbastanza intelligente da guardarli con occhio critico e oggettivo, da capirne i difetti e i pregi e da non farsi influenzare da loro mentre costruiva se stessa dopo un’adolescenza passata a cercare di dimenticare.

Non aveva intenzione di diventare una killer professionista. Forse se fosse cresciuta con suo padre sarebbe stato quello il suo destino. Dopo aver ascoltato la storia di Beatrix –