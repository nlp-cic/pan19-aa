era, una seconda persona, e allora era perfetto, allora era tutto perfetto. « Magari è per questo che sto cercando un coinquilino, che dici? » Jean non riesce a trattenere il tono piccato con cui vomita quell'ultima frase; guarda il ragazzo incupirsi, se lo vede già con un piede fuori dalla porta e una mezza scusa masticata tra i denti.
« Mi sembra giusto. »

« Beh, allora? »

Eren sembra pensarci su e Jean si accorge di star facendo un'enorme cazzata a lasciar entrare un altro ragazzo nella sua casa nel suo rifugio nella sua vita, non dopo quello che è successo, non dopo lui, non può–

« D'accordo, affare fatto. Domani verso le cinque comincio a portare la mia roba. » 

Andiamo, si ripete più tardi, nella doccia, vista annacquata e fronte sulle mattonelle fredde, non sarà poi così male.

 

Non lo è. Almeno per i primi giorni. 

Ci sono dei piccoli momenti di terrore, quando per esempio Eren cerca di sistemare la giacca sull'appendiabiti proprio sopra la sua (Jean gliela strappa di mano e mormora: « Ci penso io, non preoccuparti. »). Quando Eren guarda troppo a lungo la loro foto e Jean la sente, sente la domanda che gli sta porgendo con lo sguardo, e trattiene il respiro finché Eren non rituffa la testa dentro ad uno scatolone. Ma il resto fila liscio, anche con l'aiuto di qualche bottiglia di birra che Jean si è sprecato ad offrirgli come regalo di benvenuto. 

Sette ore in punta di piedi e poi una sola parola fa sentire Jean più pesante che mai.

« 'Notte. » Non aveva considerato il fatto che avrebbe dovuto dare la buonanotte a qualcuno, ancora.

Le cifre 03.44 sono le ultime cose che Jean riesce a vedere prima che i suoi occhi si chiudano e che le sue mani si stringano su una felpa che non è sua. 

 

È una cattiva idea. Sul serio, dovrebbe avvisarlo prima di fare qualcosa di sbagliato, di irreparabile. 

Il labbro di Jean trema un po' ogni volta che la televisione si accende dietro le sue spalle, o un telefonino canta una suoneria che non conosce. È solo il tuo coinquilino, cerca di imporsi ragionevolmente sul proprio cervello. Ma non può fare molto contro il suo cuore che ogni singola volta comincia a pompare forsennato. Non è lui.

Davvero, è troppo presto perché qualcuno gli stia così vicino (come gli era stato vicino lui), nella sua stessa casa (che era anche la sua casa), che occupi spazio (lo spazio che prima occupava lui) e e e e … 

« Hey. »

Tu-tum-tu-tum-tu-tum-tu-tum.

« Ci guardiamo un film? »

Per centoventisei minuti, il pensiero che tutto questo sia uno sbaglio tremendo non svanisce – ma si zittisce, almeno. 

 

« È il mio ragazzo. »

La mascella si contrae. La mano si interrompe a metà movimento. Gli occhi si spalancano. 

Jean caccia fuori un sospiro. « Quello delle foto, dico. »

« Capito. »

Non ha capito, non ha capito un bel niente, e perché diavolo lo sta raccontando ad un tipo che conosce da due mesi soltanto che diavolo gli è saltato in testa non ha il diritto di sapere proprio un cazzo di niente su Marco lui non 

« Vi siete– »

« È morto in un incidente stradale. »

La voce di Jean sembra talmente piatta quando lo dice, come se fosse la Notizia più Banale del Mondo. L'acqua bolle a cento gradi. Se non usi la crema solare ti scotti. Il mio ragazzo è morto. Quando lo ammetti non fa più tanta paura. 

« Abitava qui da otto mesi, poco dopo che ci siamo cominciati a frequentare. Ha rimesso a posto lui tutti i problemi di questa bettola, ucciso gli scarafaggi, sistemato le perdite, faceva tutto. Voleva che stessimo bene – anche in un postaccio da 1200 euro al mese. E siamo stati bene, sul serio. L'hanno- » Pausa, nodo alla gola. Respiro profondo. « Quasi quattro mesi fa. Il quattordici giugno. » Da quel giorno non ho spostato niente, neanche il pacco regalo che gli avevo preparato per il suo compleanno. Quei cioccolatini si saranno liquefatti, ormai.

« Cazzo, che merda… » 

Riprendono a mangiare come se stessero ingerendo vetri rotti. Jean vorrebbe essere dispiaciuto per avergli rovinato la cena, ma non ci riesce. Era convinto che dopo averglielo detto si sarebbe sentito più leggero, o avrebbe finito con l'urlargli addosso perché diavolo è morto, cazzo, perché mi ha lasciato in questa casa di merda che nonostante tutto non riesco a vendere, perché è ancora piena di lui e non sono ancora in grado di lasciarlo andare via, non lo voglio lasciar andar via. Ma non sente assolutamente nulla. Bianco. Vuoto. Statico. 

« Vado a dormire. »

« Sì. »

Nulla. 

 

Il calorifero si guasta puntualmente quando i primi freddi autunnali cominciano a fargli venire la pelle d'oca. Ha chiamato il tecnico ma è già tardi, e non ha la minima idea di dove siano i piumoni pesanti – li aveva risistemati Marco... – e Eren sta cercando di