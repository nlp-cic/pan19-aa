Chirone. Will annuisce: la notizia dell’arrivo del medico che avrebbe sostituito il vecchio Geras aveva rapidamente fatto il giro dell’ospedale, creando reazioni di sconcerto e panico tra i dipendenti. La leggenda voleva che Geras, con i suoi capelli canuti, la sua espressione arcigna sul volto e una maledizione per tutti i medici più giovani di lui, fosse stato assunto prima ancora che fossero gettate le fondamenta su cui era stato costruito l’ospedale e che sarebbe rimasto lì per sempre ( - Se Geras se ne va, sarà la fine, ragazzi. Lui era l’unica cosa a proteggerci dall’Apocalisse. - - Hodge, non ti sembra di esagerare? -). - È stato allievo di Minosse – continua Chirone, inconsapevole della smorfia che si dipinge sul volto del nuovo medico, a quelle parole.   ***   Non c’è nessun motivo per cui Will Solace, fisioterapista emerito, si rechi nel reparto di medicina legale o, peggio, nell’annesso obitorio. Per la prima volta l’uomo si trova a chiedersi se non sarebbe stato preferibile intraprendere una carriera medica o chirurgica; se non avrebbe fatto meglio a scegliere qualcosa – oncologia, ematologia, chirurgia d’urgenza - che potesse giustificare la sua presenza di fronte a quella soglia. Stringe le due tazze di caffè che tiene tra le dita ed esala un respiro profondo. Posso essere amichevole, si dice. Posso essere qui perché ho incrociato Nico ed è nuovo e posso essere accogliente.   ***   - Non volevo venire a lavorare qui – afferma Nico, una volta, guardando fisso la parete bianca del suo ufficio. Will è stato nello studio di tanti medici, da quello di suo padre, quando era solo un bambino, a quello di Piper, poche ore prima, e tutti contenevano tracce del suo occupante: foto o disegni appesi alle pareti, fermacarte di dubbio gusto o penne colorate sulla scrivania. Quello di Nico è sterile come una sala operatoria e privo di qualsiasi traccia del suo passaggio, come se l’uomo fosse appena arrivato o pronto ad andarsene. Will emette un leggero verso d’assenso, nella speranza che questo spinga Nico ad andare avanti, ma Di Angelo non aggiunge altro.     ***   Il Dottor di Angelo è arrivato solo da qualche settimana ed è diventato, da subito, uno dei principali argomenti di discussione della mensa ospedaliera insieme alle carote (- Sono quasi certa che non siano davvero carote. Hai mai visto delle carote che abbiano questo sapore e questa consistenza? -) e al figlio di Hodge, il capo della sicurezza del Pronto Soccorso (- Questo pomeriggio vado a trovare Mellie, volete venire? - - Ancora non ci credo che Hodge sia in grado di occuparsi di un bambino. - ). Alcuni sospettano che Nico di Angelo sia in realtà un vampiro o che abbia più di cent’anni e non lasci mai il dipartimento di Medicina Legale perché per sopravvivere deve passare almeno dodici ore al giorno in ibernazione; altri si limitano a lamentarsi di quanto sia scostante. Will non prende mai parte a quelle discussioni: non è certo che quello che avrebbe da dire soddisferebbe i suoi ascoltatori. - Pare che Nico di Angelo andasse all’università con il marito di Annabeth – gli annuncia Piper, un giorno a mensa. – E pare che avesse una cotta per lui. – È appena tornata da un consulto nel reparto di Endocrinologia in cui è stata chiamata, non per le sue capacità come cardiologa, ma perché serviva qualcuno che parlasse francese e ha, sulla fronte, quella minuscola ruga di frustrazione che le si dipinge sul volto ogni volta che si sente valutata per i motivi sbagliati: ogni volta che qualcuno le fischia per strada o le chiede se è davvero figlia di Afrodite o la ferma per i corridoi del reparto per complimentarsi con lei dell’ultimo film di suo padre.   ***   Non è facile parlare con Nico di Angelo. Will ha l’impressione di essere diventato un cacciatore, intento a inseguire una riottosa preda tra i bisturi e i tavoli settori, tra il pavimento grigio e le fredde e asettiche mura dell’ospedale, tra i guanti di lattice e le macchie di sangue sui vestiti da tagliare, rimuovere, buttare negli appositi contenitori. A volte Will alza lo sguardo dal caffè, tè, pranzo, che ha portato in offerta e Nico lo guarda come quel daino che gli ha tagliato la strada, una volta, nel mezzo di una foresta; altre volte il ragazzo lo studia come se Will fosse un corpo di cui scoprire la segreta causa di morte, come se volesse incidergli lo sterno e sollevargli le coste per vedere cosa vi si nasconda sotto.   ***   - Se stai cercando di convincermi a mischiarmi agli altri dipendenti, puoi smettere di farlo– gli annuncia Nico, un pomeriggio. Fuori piove come se il cielo stesso volesse cadere loro addosso e le gocce di pioggia descrivono interi ruscelli sul vetro freddo delle finestre appannati dal calore della stanza. – Non sono come voi – aggiunge dopo un attimo di silenzio. Will annuisce, sorride e finge di non sentirsi deluso. Finge di non sentirsi ferito, quando, quella sera, attraverso il vetro sporco e umido delle finestre di un bar, intravede Nico sbuffare e arrossire per qualcosa che Jason Grace gli sta dicendo, seduto di fronte a lui a un minuscolo tavolino del locale.   ***   A volte gli sembra