scambiandosi il numero di telefono, e-mail o che altro, ma c'era qualcosa di speciale in quel modo assurdo di comunicare che nessuno dei due sembrò prendere anche solo in considerazione l'idea di usufruire di metodi più tradizionali.

 

 

 

Da quella volta, Gennaro “parlò” con Alessio praticamente ogni giorno, sempre attraverso inchiostro su pelle e, in molte occasioni, si ritrovò a non avere più posto su cui far scorrere la penna.

Imparò molto di quel ragazzo, come il fatto di abitare nello stesso paese, non troppo distanti; che gli piaceva suonare e comporre musica – come lui – che buttava giù dei testi meravigliosi – se ne fece anche mandare uno, inciso sulla coscia – che mangiava per calmarsi, che dormiva nei posti più disparati e i suoi amici si divertivano a riprenderlo con il cellulare e prenderlo in giro.

“Lo farei anche io” aveva detto il biondo. In risposta, si era beccato un enorme livido sul braccio destro.

Aveva anche appreso il motivo dei numerosi lividi che tornavano a costeggiargli il corpo saltuariamente: Alessio giocava a calcetto, ma possedeva un equilibrio piuttosto instabile e bastava un niente per farlo capitombolare a terra. “Cercherò di stare più attento adesso” lo aveva rassicurato una sera.

Di sé, invece, Gennaro non aveva rivelato molto. Aveva sempre difficoltà a lasciar venire a galla lati della propria persona perché era come se si denudasse e abbassasse ogni difesa. L'essere vulnerabile non lo allettava poiché, in fondo, era più fragile di quanto sembrava e non voleva crollare in mille pezzi come fosse fatto di vetro. Si limitava a replicare “piace anche a me” riferito alla musica e allo scrivere, ma senza mai scendere nei dettagli. L'altro pareva capirlo e non lo forzava mai ad aggiungere dell'altro.

 

Passarono tre mesi in questo modo. Quei dialoghi, per Gennaro, erano divenuti essenziali e un po' lo odiava perché ne era divenuto dipendente e non voleva esserlo. Non voleva assolutamente esserlo. Se capitava, però, che il moro non gli rispondesse per qualche motivo, dava subito di matto, cominciava a scrivere a raffica “Dove sei? Ti è successo qualcosa? Ti prego, dammi un segno” e poi si agitava, iniziava a tremare finché Alessio non scriveva “Scusa, non trovavo una penna”. E allora lì partiva a insultarlo – convinto che la ramanzina se la fosse proprio meritata: “Potevi tirarti un pizzicotto, lo avrei sentito e non mi sarei preoccupato”.

“Ti sei preoccupato?”.

“Sì. Credevo ti fosse successo qualcosa”.

“Wow. È carino da parte tua”.

“Smettila, io non faccio cose carine”.

“Okay”.

“Okay cosa?”.

“Niente”.

Era assurdo, ovviamente, e ne era ben consapevole. Insomma, non aveva mai visto Alessio. Sì, sapeva tutto di lui – forse fin troppo, a quel punto – però davvero non voleva arrendersi all'idea di essere... Era giusto pensare di essere innamorato di lui? Di qualcuno di cui non conosceva nemmeno l'aspetto? Funzionava così l'anima gemella?

Funzionava così l'amore?

E perché lui?

Perché qualcuno aveva scelto per loro?

Perché non aveva avuto la possibilità di prendere una decisione col proprio cervello?

Si sentì la testa scoppiare, oppressa da urla e sussurri della propria coscienza. Fu ciò che lo spinse, una sera, a mettersi davanti allo specchio e a scriversi sul petto “Voglio vederti”.

Alessio replicò con un “Anch'io”, in stampatello e di colore rosso sulla spalla destra.

 

 

 

Si diedero appuntamento in un parco, per decisione del moro, anche se Gennaro aveva da subito storto il naso perché “Un parco? Seriamente? È squallido, che siamo in un film?”, ma successivamente aveva dovuto arrendersi a tale alternativa dal momento che lui non ne aveva presentate altre e quella rimase l'ideale.

Di solito arrivava sempre in ritardo agli appuntamenti. Quella volta, tuttavia, fu addirittura in anticipo. Si fermò in piedi accanto ad uno degli alberi che costeggiavano il luogo – un castagno, forse, non era bravo a riconoscere il tipo di vegetazione. Infilò le mani nella giacca color senape che aveva addosso e cominciò ad aspettare. Alessio fu puntuale, spaccò il secondo.

Non appena lo vide, a Gennaro mancò il respiro. Durante quel periodo di tempo, qualche volta aveva provato ad immaginarselo, ma ogni ritratto che aveva dipinto nella propria testa si discostava incredibilmente dalla realtà.

Era alto, più di lui, aveva le spalle larghe, il taglio degli occhi scuri netto, le sopracciglia spesse, la mascella squadrata e una faccia... Buffa. Sì, aveva un aspetto un po' buffo, però era bello. Quel ragazzo era davvero bello e lui avrebbe voluto sprofondare perché si sentiva orribile a suo confronto con lo sguardo segnato da evidenti segni violacei per aver dormito poco, le labbra secche, i capelli senza un preciso ordine e le guance troppo scavate. Si chiuse nelle spalle come a farsi più piccolo di quanto fosse già e non riuscì nemmeno a parlare.

Alessio abbozzò un sorriso e sussurrò: «Ciao».

Persino la sua voce era perfetta e Gennaro fu pervaso dalla voglia di prendersi a cazzotti da solo – anche se l'altro avrebbe sentito tutto e... No, forse non era una buona