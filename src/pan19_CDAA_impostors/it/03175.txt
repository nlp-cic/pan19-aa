, esclamare con gioia il suo vero nome.
La sirena s’immerge e ricompare al fianco del marito qualche secondo dopo, lo stesso sorriso dolce di poco prima a colorarle il viso pallido, ed accarezza gentilmente una mano di Sirius quando lui si accovaccia al tuo fianco.
« Sei bellissima come sempre » dice, guardandola negli occhi.
James assottiglia gli occhi e tu rifili a Sirius un leggero pizzicotto sul braccio.
« Hey, questa l’ho capita anch’io, sai? » lo rimbecchi bonariamente, ben conscio del fatto che Sirius ha parlato di proposito più lentamente del solito per permettere anche a te di capire quello che avrebbe detto.
Lui scoppia subito a ridere e ti accarezza la nuca con un’ala.
« Tieni ali e mani a posto, amico, lei è mia » lo ammonisce invece James, decisamente meno amichevole di te. « Però hai ragione, è bellissima ».
Sirius ribatte con una presa in giro che fa fintamente infuriare James e ridere Lily di gusto, ma continua a parlare più lentamente del normale e dopo un po’ anche le due creature acquatiche si adattano, permettendoti così di seguire da solo la conversazione.
Quando Sirius spiega a Lily che la parola che le avevi rivolto poco prima altri non è che il suo nome tradotto nella vostra lingua, lei sorprende tutti affermando con entusiasmo che lo preferisce così che non in marino.
James e Sirius, come ogni volta, finiscono con l’imbarcarsi in una delle loro solite discussioni senza né capo né coda, così tu ne approfitti per provare a scambiare qualche parola con Lily.
Per quanto le frasi che riesci a rivolgerle siano un po’ scontate e parecchio banali, si rivela una sirena gentile e molto dolce, che cerca di venirti incontro tutte le volte che le è possibile nonostante non conosca nemmeno una parola della tua lingua.
« Comunque, dov’è il cucciolo? » domanda ad un certo punto Sirius. « Sono il suo padrino, ho il diritto di vederlo. Dov’è quella povera creatura condannata a crescere con un nome tanto orribile? »
James guarda male l’amico, ma poi si apre in un sorriso estremamente orgoglioso e volge lo sguardo verso sua moglie.
Tu, vuoi per la scomoda posizione in cui sei messo da un po’ e che sta cominciando a farti dolere le gambe, vuoi per il fatto che tutta la tua attenzione era rimasta concentrata sul capire i loro discorsi, ti accorgi solo in quel momento che la sirena, a parte la breve carezza fatta a Sirius quando è arrivato, non ha mai più fatto riemergere le mani dall’acqua e, adesso che la guardi bene, tiene le braccia in una posizione un po’ insolita, come se avesse tenuto stretto al petto qualcosa per tutto il tempo.
Quando James sposta con attenzione il groviglio di alghe che galleggia sempre vicino alla sponda capisci anche che cosa.
Qualche centimetro sotto il pelo dell’acqua, rannicchiato tra le braccia della madre proprio come un normalissimo bambino, c’è la creatura più buffa che tu abbia mai visto: il viso un po’ paffuto non differisce di molto da quello di un comune neonato della tua specie, a parte l’incarnato estremamente pallido, e la coda non ancora del tutto sviluppata  ricorda molto quella di un girino, solo decisamente più grande.
Nell’insieme non possiede ancora la grazia e la bellezza per le quali sono famose le sirene, ma ha effettivamente ereditato gli occhi splendidi di sua madre ed anzi sembra che qualcuno glieli abbia presi, rimpiccioliti ed infine appiccicati alla faccia di quella strana creatura.
Non riesci a trattenerti dal pensare che non sia poi così bello come James aveva sostenuto ma quando ti volti in direzione di Sirius, lui lo sta guardando con una tale espressione in viso che, per un attimo, ne rimani completamente stordito.
Ha gli occhi leggermente sgranati e talmente umidi che non capisci come faccia a non stare già singhiozzando e fissa il piccolo tritone come se gli avessero appena messo davanti agli occhi il più bello e prezioso dei tesori.
Ti rendi conto in quel momento che stai trattenendo il fiato e riprendi a respirare solo quando Sirius scuote il capo e batte una mano sulla testa dell’amico, ghignando.
« Meno male che ha davvero gli occhi di Lily, altrimenti con quel nome orribile sarebbe stato proprio rovinato ».
James ribatte con una frase che non ti sforzi nemmeno di capire ma che fa scoppiare a ridere sia Lily che Sirius, mentre tu sei ancora troppo impegnato a digerire la consapevolezza di quanto sia davvero importante per Sirius quel piccolo tritone.
Per ben più di un secondo ti sorprendi ad esserne immensamente geloso, ed hai bisogno di dare fondo a tutta la tua razionalità per convincerti che sei proprio un idiota, se stai sul serio provando una cosa del genere nei confronti di Harry.
Prendi un ampio respiro e sorridi a Lily.
« È bellissimo ».
Lei ricambia il sorriso e dice l’ennesima frase che non capisci, ma questa volta è Sirius a venirti in aiuto.
Ti circonda le spalle con un’ala e sorride, ma è un sorriso strano, diverso, anche se non ne riesci a comprendere il motivo.
« Sì, dai, prova a prenderlo in braccio! » esclama.
Quando il significato delle sue parole raggiunge finalmente il tuo cervello, ti si blocca il