maturità l'avevano
    toccata con grazia, rendendo il suo viso più espressivo. Era apparsa per
    ben dodici volte di seguito in copertina sul Settimanale dei Maghi, anche
    quell'anno aveva vinto il premio Sorriso-più-affascinante ed era
    considerata la donna più bella della sua generazione. Anche Fleur, negli
    ultimi tempi, era stata oscurata dalla sorella minore, e questo aveva
    causato una bonaria rivalità tra le due. Rose ricambiò il sorriso, notando
    per l'ennesima volta quanto si somigliavano: gli stessi occhi azzurro
    carico, come cieli estivi senza nubi, la pelle fresca facile ad arrossarsi,
    ma priva di lentiggini, e la cascata di capelli biondi naturalmente
    ondulati. Gaby conservava ancora una linea snella e una figura dritta,
    tanto che madre e figlia avrebbero potuto passare per sorelle. Del resto,
    Gaby era rimasta incinta ad appena diciotto anni, portando un esaltato e
    terrorizzato Ron a chiedere la sua mano in fretta e furia, un aneddoto che
    la famiglia Weasley amava riesumare per Natale.



    “Ho dato da mangiare alle galline, il tacchino è nel forno e gli ospiti
    arriveranno via camino tra un'ora, a intervalli di cinque minuti. Nonna
    Molly non sta più nella pelle” disse lei, un po' ansiosa al pensiero di
    un'orda di parenti Weasley che l'avrebbero sommersa di domande. Avrebbe
    dovuto rientrare e cambiarsi, ma non voleva sciupare la bellezza di quel
    momento. La neve cadeva più fitta, ma non tanto da provocarle fastidio, ed
    era raro che le venissero concessi momenti madre-figlia come quelli. “La
    crema pasticcera è pronta?”



    “Sì. Ho preparato anche la glassa, poi il gelato alla vaniglia, la
    millefoglie decorata con i fiori di zucchero... e i canditi, ma a Percy non
    piacciono, vero?”



    “Non importa, c'è da mangiare per un esercito” la tranquillizzò Rose.



    A Gaby piaceva che tutto fosse in ordine, perfetto e curato nel minimo
    dettaglio. Rifletteva la cura che aveva per la sua casa e i suoi ospiti, e
    adorava preparare dolci e mangiarli, anche se poi correva a smaltirli nella
    piccola palestra personale che aveva installato accanto allo studio.



    “Ronnie rientrerà presto” disse, guardando l'orologio.



    Rose sospirò: dopo la fallita carriera di Auror, la collaborazione ai Tiri
    Vispi e vari cambi d'ufficio nei vari dipartimenti ministeriali, Ron, su
    consiglio di Ludo Bagman, curava i programmi delle stagioni di Quidditch
    alla Cooperazione Internazionale per i Giochi e gli Sport Magici. Non aveva
    mai visto suo padre così entusiasta; sperava soltanto che quella volta
    durasse.



    “Rose... so che non mi ritieni un esempio, perché ho lasciato il lavoro e
    tutto il resto. I tuoi voti sono migliori dei miei quando ero a scuola, e
    sono orgogliosa della giovane donna indipendente e forte che sei diventata,
    ma posso sempre capire quando qualcosa ti preoccupa, ma chérie.
    Non vuoi parlarmene? Se sono questioni... sentimentali, ho qualche anno di
    esperienza più di te.” Gaby si strinse la mantella rosa addosso, legandosi
    più stretta la sciarpa, e il suo sorriso si tinse di malizia.



    “Mamma... ma che dici?” Rose spalancò la bocca, sorpresa. Si sentiva in
    colpa perché, in passato, aveva lasciato trapelare qualche perplessità, e a
    volte anche disapprovazione, quando Gaby aveva lasciato il lavoro part-time
    di traduttrice per dedicarsi alla casa e ai figli, ma soprattutto a se
    stessa e ai suoi passatempi. Il bilancio familiare non ne aveva risentito;
    Gaby partecipava a moltissimi eventi mondani e, anche se dava il ricavato
    in beneficenza – era iscritta a un sacco di cause – molti vestiti e trucchi
    erano offerti dai suoi sponsor, inoltre aveva pubblicato una guida
    domestica al giardinaggio e alla degnomizzazione che, per popolarità, aveva
    superato quella di Allock. Si era anche applicata all'Aritmanzia, scoprendo
    una nuova passione e decifrando complessi calcoli su commissione. Diceva di
    trovarli rilassanti e divertenti, una volta capito il meccanismo, e curava
la Posta del Cuore sul Settimanale delle Streghe. La rubrica    'chiedilo a Gaby' era sempre affollatissima, da streghe che
    uscivano da un divorzio e chiedevano dei consigli per rimettersi in gioco,
    ad altre che la imploravano di rivelare il segreto di un matrimonio felice.
    Gaby incoraggiava sempre, senza limitarsi a dare consigli su vestiti e
    prodotti di bellezza, e con alcune delle corrispondenti era rimasta in
    contatto anche in privato.



    “Mamma... ero una ragazzina fissata con l'emancipazione femminile, senza
    neanche capire bene cosa significava. T'impegni tanto, e ti considero tra
    le donne più intelligenti che conosco. Scusami, non volevo giudicarti”
    disse Rose, mortificata.



    Gabrielle le passò un braccio intorno alle spalle e appoggiò la testa sulla
    sua. I loro capelli biondi, da Veela e scompigliati dal vento, si
    confusero, spruzzati di fiocchi di neve.
    
    “Mi fa piacere saperlo. Sai, anche tuo padre... la gente tende a
    sottovalutarlo, ma è un uomo fantastico. Non avrei potuto chiedere di
    meglio. All'inizio invidiavo Fleur perché aveva sposato Bill, l'eroe di
    guerra, con tanto di cicatrici, e appena finita la scuola, appena più
    grande di te, venni in Inghilterra con l'intenzione di sedurre Harry... il
    Prescelto, il Salvatore del Mondo Magico... ah, ero proprio sciocca!