aggiunse, indicandosi – ti porto a casa con me.

Forse non era completamente idiota. Però non l'aveva riconosciuto.

– Miao?

Avrebbe dovuto dargli una bella mano, pardon, zampa, ma se lo riportava dal suo umano sano e salvo c'erano buone possibilità che accettasse di frequentarlo. Anche perché, ultimamente, aveva notato che guardava il lavavetri tanto quanto il poveretto faceva con lui, eppure non azzardava una sola mossa. In due non facevano un cervello, povero lui, avrebbe dovuto pensarci personalmente a metterli insieme. Lavi gli aveva salvato la vita, era il minimo che potesse fare per sdebitarsi.

Forse, dopotutto, non era stato un male l'incidente che gli era capitato.

 

 

Quando vide l'appartamento dell'umano realizzò fino a che punto fosse innamorato del suo. Alla parete era appesa una gigantografia di una delle foto scattate a Kanda. Non poteva negare che fosse un modello favoloso, per forza i fotografi facevano a gara per averlo. In quella particolare foto era seduto su una lussuosa poltrona, con un frustino in mano e una pantera accovacciata ai suoi piedi a mo' di sfinge, la coda sollevata verso l'alto. Teneva i capelli nerissimi e lunghi liberi sulla schiena, indossava un'uniforme militare e alle spalle aveva una luminosa finestra da un lato, e un tendaggio drappeggiato dall'altro.

Gli piaceva molto quella foto, perché s'immaginava al posto della pantera, feroce, imponente e pronto a difendere il proprio umano... Adesso però a quella fantasia si era aggiunto il secondo umano, quello con i capelli rossi ribelli, in piedi dietro la poltrona, come un guardiano. Il braccio sinistro appoggiato quasi a far da cuscino a Kanda e il destro sul bracciolo, l'espressione severa. Un silenzioso 'guai a chi tocca il mio protetto'. Sì, li vedeva proprio bene insieme.

L'umano uscì a comprargli da mangiare e la lettiera, come se pensasse di tenerlo con sé. Gli sarebbe anche piaciuto, ma era certo che il suo umano fosse terribilmente preoccupato per lui, in quell'esatto momento.

Mentre gli preparava la pappa, armeggiò con il telefono dell'umano Lavi, riuscendo a chiamare il numero del suo, di umano, memorizzato grazie a lui e al biglietto da visita.

– Miau!

– Gatto! Dove sei! – esclamò la voce dall'altro capo, carica d'apprensione, immediatamente dopo aver udito il suo miagolio. – Il bastardo ti ha rapito! Ehi, tu, maledetto, dimmi cosa vuoi e rendimi il gatto!

Ops. No, questo non andava affatto bene, l'aveva presa come una richiesta di riscatto...

– Ehi, micetto, che hai fatto? – chiese Lavi, sollevando il telefono e impallidendo nel vedere verso chi fosse partita la chiamata.

Non avrebbe saputo dire se l'umano numero due stesse sperando che il numero uno richiamasse o che non chiamasse affatto. Tuttavia, parve notare solo allora la medaglietta appesa al suo collarino.

– Kanda? – esclamò, incredulo. – Sei quel gatto? Ti ha chiamato come lui?


No, sono tua nonna. E no, questo è proprio il suo nome perché l'idiota non me ne ha dato uno!


– Miao!

– Lo so, non puoi dirmelo.


Lo sai, quanto vorrei graffiarti?


– Miao...

In quel momento, il telefono squillò. Lavi fissò con orrore il numero del chiamante; al sesto squillo, si decise a rispondere.

– Pronto? – disse il tono timoroso; e a ragione, fu aggredito seduta stante.

– Maledetto bastardo, rendimi il mio gatto! – fu il ruggito che fuoriuscì dall'altoparlante, quasi spaccandogli il timpano.

– Yuu, perdonami, non avevo riconosciuto Kanda! – si difese il poveretto, si sarebbe prostrato se fossero stati faccia a faccia. – L'ho trovato davanti al tuo palazzo, non credevo... non ci ho pensato.

Altro grave errore, chiamare il suo umano per nome e lui con il suo cognome.

– Che fai, mi prendi in giro? Come osi chiamarmi per nome, rapitore di gatti! – ringhiò la voce all'altro capo del telefono. – Riporta Gatto a casa mia e ti darò quel che chiedi.

Silenzio. Poteva sentire i pensieri frenetici dell'umano ripetere a ciclo continuo: “Ora che faccio?”

Dopo essere rimasto immobile per un'eternità, l'umano ripose il telefono con mano tremante, abbassando lo sguardo su di lui.

– Gatto – ripeté, sconcertato – ti chiama davvero così?


Non me ne parlare, è idiota quanto te.


– Miao!

– D'accordo, ti riporto subito da lui, sperando che non mi scuoi vivo solo a vedermi.


No, non ti fa niente, è tutta scena; e poi gli piaci.


– Miao!

 

 

Arrivato davanti all'edificio con il gatto in braccio, Lavi esitò. Era terrorizzato d'incontrare l'uomo per cui aveva una cotta clamorosa ed essere trattato come un criminale, un rapitore. Magari aveva già chiamato la polizia e l'avrebbero arrestato appena in vista dell'appartamento.

Si presentò al portiere che avvisò il condomino della sua presenza e gli fu permesso di salire. Era sicuro lo stessero aspettando, invece, giunto al