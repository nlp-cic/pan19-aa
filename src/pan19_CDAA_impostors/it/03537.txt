Bip.
…Bzzz.
Lei addentò il pane e non commentò oltre, affascinata dalle bizze del televisore. Fu allora che Zero cominciò a spazientirsi.
S’alzò bruscamente da tavola e abbandonò il telecomando, per cingere d’assedio il televisore insorto.
Al diavolo, che glielo dicesse e basta. Non avevano sempre parlato di tutto? Anche della sua pietosa cotta per quel vampiro? E allora che problema c’era a metter la ciliegina sulla torta… almeno l’avrebbero piantata con quella commedia.
Controllò i cavi sul retro della tv, dando poi al catorcio una sana manata.
«Maledizione. Dirà che gliel’abbiamo rotto noi.»
E, gettate momentaneamente le armi, s’accaparrò la sedia più vicina per studiare una nuova strategia.
«Sai se ha ancora le istruzioni?»
«Nhnh.»
Un sospiro.
Fu in quel momento, fissando lo schermo, che poté ammirare il preciso riflesso della stanza.
E quello di Yuuki, che leccava la punta di un coltello, sporco di marmellata.
Guardando lui.

«Smettila. Ti farai male.»
Yuuki sobbalzò, interrompendo il contatto visivo.
E si fece male.
«Ahi!» gemette, toccandosi il labbro inferiore.
Vide Zero passarsi una mano tra i capelli, esasperato. Accidenti a lui.
Posò il coltello sul piatto e, sempre con la mano sulla bocca, cominciò a perquisirsi le tasche per rintracciare un fazzoletto. Sarebbe stato tutto più facile se l’ora della ronda fosse suonata. E se il preside non fosse andato fuori città, anche, insistendo perché cenassero ugualmente insieme, con la scusa del suo benedetto “spezzatino delizioso, fatto con amore, suo stile, da non perdere assolutamente”.
Sospirò.
A dispetto di tutti i suoi desideri, sapeva benissimo che né la ronda né il preside avrebbero anticipato il loro categorico orario d’arrivo; e, soprattutto, che né Zero né lei si sarebbero mai sognati di disertare uno spezzatino offerto in quel modo ― non ne avrebbero più sentito la fine.
Era un invito-capestro.
Così, quella sera eran piantati lì e basta, sin dalla conclusione delle lezioni. Yuuki avrebbe dato qualsiasi cosa per poter scappare.E per restare tutta la notte.
Non aveva la più pallida idea di come comportarsi.
Strinse le labbra, facendosi ancor più male.«Che cosa sono io per te?»
Ora sapeva la risposta a quella domanda. La sapeva… ed era confusa.Com’è possibile ― pensò, osservando Zero di nascosto ― che non me ne sia mai accorta? Dopo tutto questo tempo…
Distolse lo sguardo, timorosa che in qualche modo lui potesse sentirla. Quel che più di tutto la gettava nel panico, alla fine, era sapere di dovergli una risposta.Come reagirebbe? …Sorriderebbe? Riderebbe? Mi darebbe… della stupida? Era spaventata da quel “dopo” ignoto, imperscrutabile, che avrebbe potuto rovinare per sempre ciò che era riuscita a salvare persino dalla vera natura di Zero. Ma, alla fine, potrei fingere di non sapere, di non ricordare, e lasciare che il tempo finisca?
Il respiro le si mozzò. No. Sapeva di non poterlo fare.Ma che cosa sono io per Zero?
Fu allora che si accorse di quanto la sua schiena, così vicina, fosse rigida.

 

Mosse la mano senza pensarci, per chiamarlo, mentre il suo sguardo veniva attratto dal riflesso del movimento sullo schermo. Quella superficie nera le rimandò anche l’immagine del suo viso, distorto e per nulla femminile. E del suo mento…
…un mento sfumato di sangue.
Accanto, spalancati, c’erano gli occhi di Zero.Ah…Tu-tum.
«…»
Subito, quasi le avesse letto nel pensiero, il ragazzo s’alzò per andarsene. E altrettanto rapidamente Yuuki lo fermò, tenendolo per il retro della felpa ― un movimento rozzo, incoerente, che fece ruzzolare in terra la sedia.
«No!» disse, rauca. «Non andartene!»
Se possibile, Zero divenne ancor più teso.Tu-tum.
Era abbastanza chiaro che aveva capito; e Yuuki non sapeva se fosse più terribile il suo rifiuto o il fatto che, nonostante tutto, avrebbe dovuto chiederglielo.
Cercando di calmarsi e dominare il cuore impazzito, guardò alcune gocce di sangue precipitare fra loro.Che cosa sto…?
Il rumore della dolce collisione accelerò il respiro di Zero. E lei si chiese se ne aveva il coraggio.
«Zero…»
«Yuuki» il suo tono era urgente, «mollami.»
«No.»
«Perché mi fai questo?»
«Zero, sul serio, non… non importa, io―» Non importava? Dio, cosa stava dicendo? «Fallo e basta―»
Ma lui si mosse bruscamente per liberarsi e, nel tentativo di farlo voltare, Yuuki gli poggiò la mano sporca di sangue sul viso. Il ragazzo s’immobilizzò. Poi, all’improvviso, dopo un istante infinito, si girò e la spinse contro il tavolo, impossessandosi del suo polso.
«Perché? Perché vuoi spezzare del tutto il mio controllo?»
«Perché non chiedi mai, se hai bisogno?»
Il suo sguardo divenne duro.
«Smettila. A che gioco stai giocando?»
Yuuki sentì la stanza gelare. Senza lasciare i suoi occhi, paralizzata, levò la mano libera per toccargli l’avambraccio