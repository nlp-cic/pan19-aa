che avrebbe finalmente saputo accettare anche un suo abbraccio:
- Non temere, Severus: Minerva ed Elyn gli hanno parlato a lungo spiegandogli ogni cosa. – disse cercando di tranquillizzarlo. - Il ragazzo ha capito. Tutto.
Il mago si lasciò sfuggire un nuovo sospiro, la tensione ad incupirgli il volto rendendo più profonda la ruga alla radice del naso e intensamente neri gli occhi. Sì, Harry era davvero cresciuto nella notte della battaglia di Hogwarts, quando aveva avuto la maturità ed il supremo coraggio di scegliere di andare a morire. Proprio come lui stesso aveva scelto di morire, in silenzio, per salvare il ragazzo.
Severus raddrizzò le spalle e scrollò il capo, riprendendo di nuovo il pieno controllo di sé.
Sì, Harry aveva compreso ogni cosa, come Elyn gli aveva più volte ripetuto con insistenza, però aveva anche espresso il desiderio, pur tra mille timori, che il Professore gli parlasse di sua madre. E il mago in un istante di follia aveva acconsentito, complice l’incoraggiante sorriso di Elyn cui non sapeva negare nulla. E lei ne approfittava, eccome se ne approfittava!
Così ora lo stava aspettando in presidenza, terreno certo più neutro del suo oscuro sotterraneo, teatro di tanti scontri fra loro, sicuramente mai dimenticati da entrambi.
Tra pochi istanti sarebbe comparso in cima alle scale mobili, Harry, il salvatore del mondo magico, il ragazzo della profezia, il ragazzo rimasto orfano per colpa sua.
Eppure, come Elyn più volte aveva insistito a ripetere, se il giovane Mangiamorte smanioso di fare carriera non avesse rivelato al suo padrone la prima parte della profezia e, al contempo, non avesse disperatamente amato Lily fino al punto d’implorare l’Oscuro Signore di salvarle la vita - dandole così modo di scegliere di morire per il figlio - la profezia non si sarebbe mai avverata e sarebbe rimasta ad impolverarsi inutilmente su qualche scaffale nell’Ufficio Misteri del Ministero della Magia. E, forse, Voldemort non sarebbe mai stato sconfitto…
Suonavano bene, nella sua mente, le parole di Elyn, ma nel profondo del suo cuore non riuscivano a togliergli il rimorso per la morte di Lily. L’oscurità della sua anima aveva gettato Lily tra le spire fatali del serpente, ma la luce d’amore del suo cuore disperato aveva salvato suo figlio. La sua scelta sbagliata e tutti i suoi errori avevano ucciso Lily, ma la forza dell’amore, il suo verso Lily e quello di una madre per il figlio, aveva salvato il mondo magico. Grazie all’insensato coraggio Grifondoro di Harry che si era sacrificato. Proprio come il suo coraggio Serpeverde. Severus, però, ancora si chiedeva se l’avesse egoisticamente fatto solo per il ragazzo - da vero Serpeverde - per dargli la possibilità di salvarsi, o se era perché sapeva - sperandolo con tutte le sue forze - che Harry sarebbe riuscito a sconfiggere Voldemort, proprio come Albus aveva pianificato. Era stata una sua egoistica scelta, quella di morire, o il compimento del suo ultimo dovere?
- Te l’ho già detto una volta, Severus!
Le parole di Silente, che gli sorrideva paterno dal ritratto, spezzarono di colpo i suoi pensieri:
- A volte credo che lo Smistamento avvenga troppo presto...[2]
Anche il mago sorrise annuendo: sì, Albus glielo aveva già detto. Ma lui era un vero Serpeverde, e aveva calcolato bene la propria morte. Il sorriso di Severus si aprì all’improvviso, malizioso e impertinente: già, l’aveva calcolata bene anche Silente, però, la propria morte, da vero Serpeverde. E prima o poi glielo avrebbe detto, per zittire quel ritratto impudente!
Un leggero tocco di avvertimento all’ingresso interruppe nuovamente i pensieri del mago mettendolo sul chi vive, quindi la porta si aprì ed il ragazzo apparve, titubante, Elyn alle sue spalle a sospingerlo gentile:
- Entra, Harry, ti assicuro che il preside non ti mangerà. – affermò sorridendo.
- E nemmeno ti schianterà, me lo ha promesso. – ridacchiò Silente dal dipinto a rincarare la dose dello scherzo.
Severus sbuffò: quei due impertinenti non si rendevano conto di quanto quel momento fosse difficile! Avevano un’intera vita davanti, questa volta, lui e Harry, non solo pochi istanti frenetici in cui tutto doveva essere rivelato per compiere un difficile dovere in cui l’essere creduto – proprio lui, l’uomo che con la maschera della menzogna aveva nascosto per tanti anni il suo vero volto! – era essenziale. Per questo non aveva avuto altra scelta che rivelargli la sua più intima e preziosa verità, la parte migliore di sé che sempre gli aveva nascosto.
Il lampo incerto di un sorriso illuminò il volto del ragazzo e gli occhi verdi di Lily per un istante ripresero vita riflettendosi nelle profonde iridi nere del mago.
I suoi occhi, quel verde infinito in cui il suo cuore di bimbo s’era perduto fin dalla prima volta che l’aveva vista. Gli occhi della bambina che l’aveva conquistato, gli occhi della ragazza che aveva amato con tutto se stesso senza mai avere il coraggio di rivelarle il suo sentimento. Gli occhi perduti della donna che aveva creduto di amare per tutta la vita, spinto da un atroce rimorso che aveva trasformato in crudele tormento il ricordo di un amore mai nato.