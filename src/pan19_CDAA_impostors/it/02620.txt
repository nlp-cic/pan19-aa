successo più o meno così.»

Rimasero per qualche momento in silenzio a guardarsi. Merlin... non era bello in modo convenzionale, ma aveva qualcosa di speciale. I suoi lineamenti erano bizzarri ed eleganti, e il naso era molto bello, lungo e deciso, e le labbra piene. Ed era vivo.

Arthur perse un respiro. L'aveva salvato lui.

«Sento che il cuore ti batte forte» sussurrò Merlin, riabbassando le palpebre.

«Non ci si può nascondere niente, tra sensates?» chiese Arthur, stranamente senza grande imbarazzo.

«Mh. Quasi niente» disse Merlin, e si stava riappisolando ora, la schiena che sprofondava tra i cuscini. «La prima volta ti ho visto farti la barba mentre mi lavavo i denti» brontolò, la voce strascicata, «mi è caduto lo spazzolino perché eri così bello... così bello... Ma tu non hai visto me dall'altra parte dello specchio del bagno... perché non guardavi nemmeno il tuo riflesso.»

Arthur gli appoggiò la mano sulla fronte, sentendosi il cuore gonfio.

Lo guardò riaddormentarsi e giurò che avrebbe fatto di tutto per proteggerlo. Già sentiva che una parte di li apparteneva a Merlin – che una parte di lui era Merlin, e per questo avrebbe lottato. Era ora di rimboccarsi le maniche. Voleva che quella splendida testa nera che già sentiva di amare un po' rimanesse intatta. Era ancora troppo presto per gettare la spugna.

 

 

-

 

 

 


Prompt: "Non farsi scoprire nonostante i cavalieri siano degli impiccioni." 


 

 

 

Arthur si staccò dalle labbra di Merlin, ansimando lievemente. Rimase lì, strusciando il naso contro il suo, mentre Merlin sollevava piano le palpebre e le sue labbra si piegavano in un sorriso sornione. Il re alzò gli occhi al soffitto e tornò a baciarlo, bloccandolo prima che potesse fare uno dei suoi interventi ridicoli. Lo spinse contro il muro ma poi Merlin, che ci sapeva più fare di quanto ad Arthur non piacesse ammettere, fece qualcosa con la sua lingua (qualcosa di molto bello) e allora al re non rimase che prenderlo per i fianchi e sollevarlo di peso.

Merlin soffocò una risata quando Arthur lo fece sedere sulla rientranza della parete, ma poi la sua risata si sciolse in un gemito basso e sommesso che fece tremare Arthur, e proprio quando Merlin aveva accavallato una gamba intorno alla sua vita...

«Sire?» fece la voce di Leon. «Sire, siete... lì dietro la tenda?»

Merlin e Arthur sobbalzarono, uno che sillabava imprecazioni e l'altro che sbracciava cercando di far capire al servo che 'diamine, Merlin, resta qui e non farti scoprire!'.

Merlin annuì, schiacciando freneticamente i capelli di Arthur contro la sua fronte e sistemandogli alla meglio la tunica mezza sfilata.

Arthur riemerse da dietro la tenda, l'immagine stessa della signorilità, solo le guance un po' troppo arrossate. «Leon» disse, facendo un cenno con il capo. «Stavo... cercando un documento. Che avevo perso. Dietro la tenda.»

Un momento di silenzio.

«Ma certo, mio signore» annuì il cavaliere. «E l'avete trovato?»

«No» disse il re, prolungando l'ultima lettera.

Leon strinse le labbra, ma poi parve bersi la scusa. «Vi cercavo a proposito dell'addestramento di domani...»

Arthur tirò un sospiro di sollievo. Leon era di animo nobile, ma per fortuna non era tanto sveglio.

 

 

Quella sera, alla taverna, Leon trovò davanti a sé quattro boccali di idromele. Sorrise benevolmente alla volta dei compagni d'arme. «Vi ringrazio per avermi offerto da bere, Gwaine, Percival e Elyan.»

«Dannazione» sbottò Gwaine, «ero sicuro che il primo a scovarli oggi sarei stato io!»

«Ma non sei nemmeno stato il secondo» brontolò Elyan, che ancora si sentiva in imbarazzo a parlare del sovrano e del suo valletto. «Credimi, avrei preferito che li avessi visti tu al posto mio.»

Scoppio di ilarità generale.

«E dov'erano» chiese Percival, «nell'armeria?»

«Stalle» bofonchiò Elyan, nascondendo la faccia in un boccale di idromele.

«Oh, cavolo le stalle mi mancano! Nelle stalle non li ho ancora mai visti!» si lamentò teatralmente Gwaine.

«Davvero? E nelle cucine li hai visti?» chiese Lancelot, tutto educato. «Devo dire che diventano parecchio pieni di inventiva, nelle cucine.»

«Dèi del cielo!»

«Ah ah ah!»

«Lancelot, ti facevo un cavaliere a modo!» rise Gwaine.

«Ma lo sono. È che li trovo carini, il nostro sovrano e Merlin, quando ogni volta credono di passare inosservati. Ancora pensano che nessuno li abbia mai scoperti.»

«Beh, del resto siamo noi che dello scovarli abbiamo fatto una gara!» disse Percival.

«E chi li vede per primo» fece Leon, tutto contento, «si guadagna da bere gratis per la serata.»

L'occhiata che ne seguì la disse lunga su quanto gli altri (e le tasche degli altri) disprezzassero il record di Leon.

 

 

 

–

 

 


Prompt: Merlino e Artù si prendono cura di un cucciolo.


 

Arthur batteva ritmicamente le dita contro il tavolo. Quell'idiota di Merlin era in increscioso ritardo. Cosa pretendeva, che Arthur si preparasse il letto da solo?