per odiarlo. Si odiava abbastanza da solo. “Sono stato solo un rimpiazzo? Qualcuno con cui divertirsi intanto che aspettavi il ritorno della tua anima gemella? Potresti scrivere un libro; potrebbe diventare un best seller. La gente pagherebbe per leggere della struggente storia d’amore tra il Capitano Steve Rogers e il Sergente James Barnes. Non scomodarti neppure a nominarmi. Tanto non sono stato una persona importante. Probabilmente non sono neppure così bravo a scaldare le tue lenzuola se sei tornato da lui.”



Non era più riuscito ad ascoltarlo. Non era più riuscito a sopportare il dolore che Tony stava disperatamente vomitando ora che lo aveva di fronte. Probabilmente non aveva avuto nessuno con cui sfogarsi, perché era una cosa troppo personale ed intima, e lui non era bravo a parlare di queste cose con gli altri.



Non era più riuscito ad ascoltarlo e lo aveva attirato con forza a sé facendo collidere le loro labbra in un bacio doloroso, letteralmente e figurativamente. Le labbra di Tony erano umide e salate e questo gli faceva provare ancora più odio verso sé stesso. 



Quando aveva conosciuto Tony, quando avevano iniziato a frequentarsi, aveva scoperto molto lentamente che sotto tutte le sue maschere si nascondeva un uomo insicuro e sensibile. Un uomo che aveva combattuto tutta la propria vita per raggiungere le aspettative degli altri. Un uomo che era stato ferito troppe volte da qualcuno che voleva qualcosa da lui per la sua posizione sociale. Era un uomo dalle mille maschere che poche persone erano riuscite a togliere. E Steve aveva avuto questo privilegio. Tony si era spogliato di fronte a lui di tutte le bugie su cui si basava la sua esistenza e Steve si era innamorato di quell’uomo. Aveva amato i suoi pregi, e ne aveva molti, anche quando Tony cercava di mettere in evidenza soltanto i propri difetti.



“Ti odio, Steve.” Le labbra di Tony tremavano contro le sue e la sua voce era bassa, quasi un sussurro.



“Lo so. Lo so, Tony.” Lo aveva baciato di nuovo. Le labbra di Tony erano ruvide e screpolate come al solito. Lo aveva baciato e aveva lasciato liberi i suoi polsi, convinto che il moro lo avrebbe colpito o allontanato. Ma Tony era rimasto immobile. Aveva risposto al suo bacio e Steve sentiva ora anche le proprie labbra salate e umide. Non sapeva dove avesse trovato il coraggio, ma aveva spostato le mani sulla schiena di Tony, stringendolo a sé. E si era stupito quando Tony lo aveva lasciato fare. Era convinto del contrario. Era convinto che lo avrebbe allontanato. Che questa volta avrebbe davvero richiamato l’armatura. Che forse avrebbe contattato l’esercito e fatto di tutto per allontanarlo. Per farlo catturare. Per… Non sapeva neppure lui cosa aspettarsi.



Tony aveva di nuovo portato le dita alla stoffa della sua maglietta. Le aveva strette con forza e sembrava quasi disperato. Sembrava che non volesse lasciarlo andare via. Sembrava quasi che volesse dargli un’altra possibilità. 



Ma non la meritava. Non l’aveva.



“Tony…” Aveva interrotto il bacio e quello che si era trovato di fronte lo aveva distrutto. Gli si era spezzato il cuore, ed era una sensazione completamente diversa da quella che aveva provato quando aveva perso Bucky. Tony era di fronte a lui, con il cuore probabilmente ridotto ad una poltiglia sanguinolenta. O almeno questo era quello a cui aveva pensato quando aveva visto i suoi occhi. 



Gli occhi di Tony Stark brillavano. Sembravano due stelle e Steve li aveva sempre amati. Gli occhi gli brillavano quando esponeva qualche idea geniale. Quando passava del tempo costruttivo con la loro squadra. Quando erano insieme. 



Ora tutto questo non c’era. C’era uno sguardo spento. Due occhi che lo guardavano, pieni di lacrime pesanti, e che lo accusavano del tradimento. E non poteva in nessun modo aiutarlo. Non sapeva come aiutare neppure se stesso in quella battaglia interna che continuava a svolgersi anche in quel momento dentro di lui.



“Non è ancora troppo tardi. Ti prego, Steve.” 



Lo aveva baciato di nuovo. Non riusciva a sopportare quanto la sua voce fosse rotta dall’emozione tutt’altro che piacevole che stava provando. Lo aveva baciato ed in quel momento non voleva più lasciarlo andare.



“Steve…” Tony aveva mormorato contro le sue labbra, ed era un richiamo disperato, quasi fosse quello di un uomo che stava annegando e non aveva più nulla a cui aggrapparsi. E forse era davvero così. Forse stavano entrambi annegando in qualcosa che non riuscivano a controllare. Qualcosa in cui avevano perso totalmente il controllo della situazione e tutto era degenerato. 



Tony lo aveva baciato, prendendo l’iniziativa. Tutte le emozioni che provava si stavano riversando nel contatto tra le loro labbra. Era un’azione così familiare. Un’azione che avevano compiuto miliardi di volte. Il bacio del buongiorno. Un bacio rubato a colazione. Un bacio mentre si separavano per andare a lavorare. Un bacio appena si rivedevano. E una miriade di baci più o meno passionali che venivano scambiati quando erano da soli, al sicuro tra le mura di quell’appartamento. 



Non sapeva com’erano esattamente arrivati al passo successivo. Sapeva solo che le gambe di Tony erano attorno alla sua vita, strette come se da questo dipendesse tutta la sua esistenza