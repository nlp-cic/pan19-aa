gli aveva preannunciato il desiderio di avere una vittima sacrificale al loro banchetto.

 

 

Nessuno stupore da parte di Jack nell’essere messo a capotavola, anche se quel posto non era mai stato a lui riservato prima d’ora. Si sedette con l’usuale buon umore che accompagnava ogni cena che aveva consumato al suo tavolo.

Hannibal si allontanò per completare i piatti, al suo ritorno una futile conversazione sulla versione cinematografica di un libro letto da Will era ciò che animava i due uomini. Jack interruppe il discorso per complimentarsi col padrone di casa; a Hannibal sembrò una registrazione di qualche loro vecchio incontro precedente, uno qualsiasi.

Provò una strana sensazione di euforia mista a nostalgia per ciò che stava per succedere.

Servì la prima portata.

“Hannibal,” intonò Jack, “Che cos’è questa meraviglia?”

“Tartare di salmone Balik,” stava già annunciando Hannibal.

“Come mai non una tartare di carne?” chiese Will.

“Non ho trovato il giusto taglio da usare,” spiegò Hannibal, concedendo l’abbaglio di un sorriso in direzione di Will.

Ma Will cercò lo sguardo di Jack e sorrise a labbra strette a lui.

“I piatti a base di carne rossa ti vengono decisamente meglio,” commentò Will sollevando la forchetta.

Jack assaggiò per primo, Hannibal immaginò fosse per evitare di dire una qualsiasi cosa.

“Credo sia tu ad avere una predilezione per la carne rossa, Will,” disse Hannibal sedendosi.

“Dopo tutto ciò che è successo penso che Hannibal preferisca evitare di servirci carne per il resto dei giorni a venire, non è vero, dottore?” chiese Jack.

“Non credo ci sia più niente da temere per lui, Jack,” Will che rispondeva a Jack al posto suo e guardando lui negli occhi gli stava facendo dimenticare che non erano soli a tavola. Nel corso degli ultimi tempi, dopo la scarcerazione, Hannibal aveva imparato che Will era capace fin troppo bene di sostenere il contatto visivo.

E lo faceva con un gioco di palpebre, sopracciglia e rughe d’espressione che erano un’opera d’arte da analizzare.

A fatica Hannibal abbassò gli occhi sul piatto, senza avere nulla da ribattere.

“A cosa devo quest’invito, Hannibal?” chiese Jack raccogliendo un’altra porzione di tartare.

“Mh!” Will deglutì il boccone, “Giusto. Ho consegnato il biglietto a Jack, ma entrambi siamo all’oscuro dell’occorrenza. Con tutti i recenti omicidi e l’FBI che brancola nel buio è…” Will prese il bicchiere per lo stelo e lo avvicinò alle labbra, “Uno strano momento per un formale invito scritto. Non trovi?”

Jack e Will lo stavano entrambi guardando come se fossero loro la squadra.

Will era perfetto nel suo doppio gioco. Tanto che Hannibal dovette rassegnarsi al fatto che avrebbe saputo da che parte stava solo alla fine.

Poteva.

Poteva davvero averlo ingannato nell’unico modo in cui sarebbe riuscito a farlo: concedendo così tanto di se stesso da togliere a Hannibal qualsiasi volontà di andare avanti a meno che non fosse con lui.

L’unica ulteriore mossa che Hannibal avrebbe potuto utilizzare era al piano di sopra, in una camera, che attendeva lo svolgersi degli eventi. Era la sua sorpresa per Will, nell’eventualità che lui prendesse la giusta decisione.

E la giusta decisione doveva essere presa senza pressioni. Ecco perché la sorpresa non doveva essere mostrata prima.

“Non direi,” gli rispose Hannibal, “Ho invitato due cari amici, non due agenti dell’FBI. Non vorremo permettere al killer di rovinarci questa bella serata?”

Will sorrise apertamente, “Sarebbe molto scortese da parte del killer.”

Eccolo, di nuovo il suo Will, complice. Sarebbe morto in quel momento per lui, per questo Will. La verità dietro a questa considerazione scosse Hannibal non poco.

“Soprattutto considerando che il killer in questione non ha poi fatto molto,” disse Jack, “Non so se Will ti ha già informato del fatto che la Lounds non è davvero stata uccisa. Non è stata dato in pasto alle fiamme. Non era lei la rappresentazione della dea Kali trovata qualche notte fa…” Jack elencò tutto con lenti movimenti del coltello che teneva in mano.

“L’ho informato,” annuì Will.

Hannibal fissò Jack negli occhi, leccandosi le labbra.

“Quindi saprai anche che non era la sua carne quella che Will ti ha portato da cucinare,” Jack abbassò forchetta e coltello sul piatto e mise le mani in grembo. Hannibal cercò di intravedere la sua pistola e calcolò il tempo che ci avrebbe messo ad estrarla.

“Penso sappia anche questo ormai,” disse ancora Will.

“Forse tra tutte le cose che Will ha detto… O fatto… In questi giorni, ha tralasciato di parlarti della testimonianza di Mason Verger a tuo carico, Hannibal…” l’espressione di Jack era identica a quella che aveva il giorno in cui Hobbs era morto.

Will non gli aveva menzionato nulla riguardo a Mason Verger, nemmeno l’eventualità che Jack la usasse come minaccia a vuoto. Per la prima volta da che la situazione stava rotolando verso la sua risoluzione, Hannibal girò gli occhi verso Will.

Il suo mezzo sorriso era illeggibile: tristezza, derisione, compassione?

Quel sorriso stava portando Hannibal indietro di due giorni, alla sera in cui aveva sentito l