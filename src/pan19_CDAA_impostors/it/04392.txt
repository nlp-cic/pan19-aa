era polverizzata, ma era divenuta una banalissima lancia spuntata. Ho avuto troppa fretta! Dovevo passare da Inaler-Hat, dovevo andare alla torre degli arcanisti! Dovevo procurarmi una nuova arma incantata! Pezzo di idiota che non sono altro! Da dove viene tutto questo desiderio di arrivare a Moaga? Aggirarono La Perla Nera, o quello che ne restava. Asler vide il corpo di Shuikim riverso fuori dalla finestra, o almeno credette che fosse il suo: gli abiti erano quelli, ma la testa doveva essere ancora all’interno dell’edificio. Sotto di lei, sul selciato coperto di neve, una grande pozza di sangue rifletteva le luci esterne che splendevano tranquille, come se non fosse successo nulla.   Le urla degli abitanti di Moaga li accompagnarono durante tutta la fuga: non erano i soli a correre per le strade. Molte persone, in abiti da notte, correvano come pazzi in mezzo alla città, alla disperata ricerca di un porto sicuro.Chissà se esiste un posto sicuro, pensò tra sé il mercenario. Asler credeva di correre senza una meta precisa, ma si accorse che qualcosa lo stava attirando verso una zona periferica della città, vicino alla parete rocciosa. Le creature continuavano imperterrite a seguirli, venendo distratte di tanto in tanto da alcuni cittadini che, senza accorgersene, gli attraversavano la strada, finendo orribilmente mutilati.   Più avanzavano, più la stretta di Yiji si serrava attorno alla sua mano. Percorrevano vie sempre più strette che sembravano infossarsi nella montagna, se di montagna si trattava veramente, Asler iniziava a nutrire dei dubbi. Ogni passo che facevano li allontanava dalla città nuova, conducendoli verso quella più antica, dimenticata e abbandonata. Asler aveva sempre desiderato esplorarla, specie da quando Shuikim gli aveva rivelato che le due statue che costituivano il camino della sala provenivano da quella zona, ma gli “impegni” all'interno de La Perla lo avevano sempre tenuto lontano. Gli edifici attorno a loro sembravano essere divenuti più alti, come profonde crepe all'interno della roccia, scavando verso le sue viscere. Forse un tempo era veramente stata una montagna, ma adesso sembrava più una sorta di alveare, tanto la parete era stata scolpita e lavorata. Il mercenario non capiva come potesse reggersi ancora in piedi senza collassare su se stessa. L'aria era stantia, Asler ripensava alle vie sotterrane delle miniere di Jaekon, che aveva percorso alcuni anni prima con il suo gruppo. Rabbrividì leggermente, ricordando quello che avevano trovato all'interno della montagna. Quel posto era simile, l'aria era la stessa e se sollevava lo sguardo gli sembrava di scorgere solamente roccia, ma non poteva soffermarsi per scrutare le tenebre con attenzione, sentiva gli artigli delle creature inseguirli. La mano di Yiji lo manteneva cosciente della situazione e l'unica cosa che poteva fare era correre in avanti, affidarsi al suo istinto era sempre stata la mossa più saggia. La corsa disperata proseguì a lungo, alle volte gli sembrava di percepire gli artigli delle creature sfiorargli i capelli, facendogli deviare bruscamente il percorso. Dopo una nuova svolta, qualcosa crollò alle loro spalle, e Asler sentì le urla stridenti di quelle creature. Non arrestò la sua avanzata, ma in qualche modo la sensazione di essere inseguito si affievolì. Non sapeva per quanto tempo avessero corso, ma a parte il suono dei loro passi e dei respiri affannati non vi erano rumori. Il mercenario arrestò la sua avanzata, osservando i dintorni: nonostante sembrassero nelle viscere della montagna ci vedeva bene, come se il lungo corridoio fosse avvolto da una tenue luce crepuscolare, ma non capiva da dove provenisse. Si avvicinò alla pietra, la luce sembrava quasi essere emanata da essa: non si sorprese più di tanto. Dwan ‒ il nano con cui aveva viaggiato spesso e che aveva trovato la morte a Jaekon‒ gli aveva parlato di rocce particolare che il suo popolo utilizzava per illuminare i corridoi. «D-dove siamo?» mormorò il ragazzo accanto a lui, guardando le alte pareti di roccia che li sovrastavano. «A Moaga.»  rispose semplicemente Asler, ma il ragazzo non sembrava per nulla convinto. «Esiste un posto simile all'interno della città?» «La città è antica, nessuno sa esattamente a quale secolo risale, probabilmente a prima dei Crolli. Shuikim mi ha raccontato di averne esplorata una parte in passato, ha detto che non si è addentrata troppo perché sembrava un labirinto.» Si voltò verso il compagno «Mi ha raccontato che le due statue che formano il camino le ha prese da questi luoghi. Non me la immaginavo così…» Asler vide gli occhi del ragazzo illuminarsi, come se avesse ricevuto una delle notizie più belle in cui potesse sperare, ma si dissolse in fretta, sostituita dal panico. «E come facciamo a uscire adesso?» Il mercenario scosse la testa, non lo sapeva. «Proviamo a dirigerci verso destra, magari riusciamo a trovare un’uscita aggirando la città nuova.» Asler si guardava attorno stranito, era una città scolpita nella pietra, ma non aveva nulla delle enormi e straordinarie città minerarie dei nani, sembrava di essere entrati in un altro mondo, in un altro tempo.Che sia stata costruita con la magia? È per questo che le pareti emanano luce? Si domandava il mercenario camminando per il vicolo. Per terra vi erano cocci di vasi, alcune armi