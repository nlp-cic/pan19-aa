la chiami colazione quell’accozzaglia dissociata di orrori? Tieni, aggiungici un paio di queste prima che ti levi del tutto il saluto- Yuri avvicinò il proprio piatto, colmo fino allo straripamento di uova strapazzate e salsicce e ne fece rotolare due direttamente in quello di Otabek. –Proteine, Altin. Cazzo ci fai con un churro e due uova prima di un allenamento?-

-Non mangio carne di maiale, Yuri-

-Ma cos’è, sei scemo?-

Otabek fece una pausa prima di rispondere. -Sono musulmano-

Plisetsky aveva appena addentato mezza salsiccia ed era rimasto a fissare Otabek con un misto di sorpresa e imbarazzo più che giustificato. Una combinazione di emozioni per lui decisamente insolita. Soprattutto di prima mattina. Dal canto suo Otabek non potè proprio fare a meno di pensare che essere stato la causa, seppur involontaria, dell’improvviso rossore sulle guance di Yuri Plisetsky fosse un avvenimento decisamente inaspettato. E tutt’altro che spiacevole.

-Ah, ecco…- Plisetsky riuscì poi a farfugliare inghiottendo a fatica l’enorme boccone che si era appena infilato in bocca e accingendosi a recuperare in fretta entrambe le salsicce dal piatto di Altin tentò di schiarirsi la voce. –Cazzo, scusami. Non ci avevo proprio pensato…-

-Non c’è problema. Dormito bene?-

-Insomma… tu?-

-Insomma- Otabek prese un lungo sorso di caffè. –Troppa adrenalina da smaltire suppongo-

-A chi lo dici. In più mi è anche toccato sopportare Yakov che dopo cena ha preteso di riguardare non so quante volte di seguito il video del mio short. Fotogramma per fotogramma. Non so se mi spiego-

-Non lo biasimo. Sei stato incredibile ieri-

-Anche tu non te la sei cavata niente male. Lo dice anche Lilia quindi ti puoi fidare: sei proprio un gran figo, Altin-

Otabek deglutì. Scelse di ignorare l’improvvisa ondata di calore che gli si era allargata nel petto (e che se assecondata avrebbe di certo finito per farlo arrossire) e dirottò prontamente la conversazione su tutt’altro argomento. –Dimmi come è andata a finire con le Yuri’s Angels. Scommetto che dopo averti aiutato a svignartela dal vostro meeting ora mi vogliono ufficialmente morto-

-Guarda, in realtà non sono cattive- Plisetsky scrollò le spalle. –Sono solo completamente fuori di testa. Detto questo, non credo che tu sia sulla loro lista nera. Scherzi? Ti hanno già ufficialmente ribattezzato “l’eroe del Kazakhstan”-

I due ragazzi si guardarono negli occhi e poi scoppiarono a ridere, attirandosi addosso più di uno sguardo sconcertato. In particolare da parte di Jean Jacques Leroy.

-L’unica cosa che non capisco è la faccenda dei gattini, dei cerchietti con le orecchie da gatto e soprattutto delle fatine russe- Otabek Altin scosse la testa con aria perplessa. –Secondo me si sono fatte un’idea sbagliata sul tuo conto-

-Ha! Cazzo, questo è poco ma sicuro!-

-Non avevi un aspetto docile nemmeno a dieci anni. Figuriamoci adesso-

Plisetsky socchiuse gli occhi studiando l’altro da vicino. –Vai avanti-

Otabek esitò solo un momento prima di riprendere a parlare. –È come se volessero costringerti in un’immagine che non ti appartiene, tutto qui-

-Diciamo che avere quindici anni non aiuta. La gente tende a vederti come una cazzo di creatura angelica e… beh, Lilia dice che dovrei semplicemente stare al gioco, ma….-

-Ma tu sei ben altro, Yuri- Altin distolse lo sguardo per seguire il volo di un gabbiano attraverso il cielo terso oltre la vetrata. –Non avrai quindici anni per sempre e presto sarai tu a decidere chi vorrai essere. Lilia e il resto del mondo se ne faranno una ragione, vedrai-

Yuri si sentì improvvisamente strano, proprio come gli era successo appena il giorno prima sul sedile posteriore della moto di Otabek, mentre col naso per aria guardava le nuvole accompagnare la loro fuga attraverso le strade di Barcellona. Ripensò alla sensazione che aveva provato da bambino poco prima di tuffarsi dalla cima di una scogliera durante una gita organizzata da Yakov sul Mar Baltico. Ricordò il misto di timore ed esaltazione, la vertigine, l’attrazione al tempo stesso terrificante e irresistibile che lo avevano invaso nello scrutare quel mare sconosciuto di cui non riusciva a vedere il fondo. Ma di cui voleva conoscere il sapore ad ogni costo.

-C’è un’altra cosa che devi sapere- La voce profonda di Otabek lo riportò dolcemente alla realtà.

-Hm?- mormorò Yuri intrigato dall’espressione impenetrabile sul volto di Otabek Altin.

-Ti darò del filo da torcere domani, Yuri Plisetsky-

Nel sorriso che si erano appena scambiati c’era la comprensione e il rispetto reciproco che solo due grandi atleti sanno concedersi in vista di una finale. Nel silenzio senza sforzo che invece di dividerli sembrava ora unirli ancora di più, c’era la solidarietà di un’amicizia nata appena due giorni prima. Eppure già imprescindibile.

Yuri Plisetsky rimase a fissare a lungo gli occhi profondi di Otabek Altin prima di incrociare le braccia davanti al petto ed accettare la sfida.

–Sappi che ci conto, Altin-

 

(continua)

 

* Pojďme se podívat: (ceco) traducibile con "andiamo a dare un'occhiata"

**