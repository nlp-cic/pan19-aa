semplice umano non avrebbe mai potuto sfidare un essere di origini divine.

E adesso non ha più nulla, nemmeno le vestigia di quell'orgoglio che lo aveva spinto ad accettare l'incontro nell'assurda pretesa di poterne uscire vincitore.

Una mano si posa sulla sua spalla mentre ancora lotta per rallentare il ritmo del proprio respiro.

“Dan.”

Se la scrolla via con violenza, senza riuscire a smettere di tremare.

“Non sei ancora soddisfatto?” la rabbia lo spinge a fissarlo di nuovo in volto, senza curarsi di mostrargli la propria disperazione se assieme può trasmettergli anche il proprio disprezzo “Immagino che vedere soffrire le persone per te sia diventato un passatempo.”

Le labbra di Adrian si induriscono un istante, poi tornano quella piega rilassata priva di qualsiasi accezione.

“Non è questa la ragione per cui ti ho voluto incontrare.” si allontana in un battito di ciglia per afferrare qualcosa dalla piccola mensa ingombra di libri, prima di ripresentarsi davanti a lui.

In mano ha quella che sembra un'agenda marrone, sporca e usurata dal tempo. E all'improvviso si sente di nuovo precipitare, perché conosce quell'agenda – anzi, quel diario – e non potrebbe mai scambiarla per nessun'altra. Solleva lo sguardo su Adrian, la gola tanto contratta da non riuscire a proferire suono, mentre lui gli tende il diario.

“Volevo darti questo.”


Capitolo 3: Nite Owl


 

Non riesce più a formulare un pensiero finito, mentre allunga per puro istinto la mano verso quel diario usurato dal tempo, ma la confusione è un'emozione positiva, perché gli permette di distrarsi dal pensiero di Rorschach e di ciò che l'enigmatico compagno ha significato per lui.

“Come fai ad averlo?” chiede, la voce spezzata da un'incredulità che ha sopraffatto perfino la rabbia impotente da cui era pervaso.

La copertina in pelle è sporca e rugosa, ed è strano, non avendola mai nemmeno sfiorata in passato, ma sono passate settimane da quando i suoi polpastrelli hanno saggiato qualcosa di tanto familiare; adesso gli sembra quasi di toccare Rorschach.

La accarezza un'ultima volta, prima di spostare lo sguardo su Veidt per richiedere una risposta non ancora giunta.

“Sembra che, malgrado tutto, io lo avessi sottovalutato.” commenta lui, con un bagliore strano nell'azzurro impassibile dei suoi occhi “Prima che mi raggiungeste a Karnak aveva inviato il suo diario con scritte le sue deduzioni su di me al The New Frontiersman. Un canto del cigno in grande stile.”

Le sue parole gli regalano una vendicativa scintilla di soddisfazione, un'emozione che lo riporta a tempi lontanissimi, quando il sangue sui suoi guanti disegnava le forme del suo orgoglio, quando il timido e imbarazzante Daniel Dreiberg di notte si trasformava nell'eroico Nite Owl e le sagome incoscienti dei criminali erano la prova lampante dei suoi sforzi nel rendere il mondo migliore. Per quanto risulti insensato, alla luce del fallimento dell'amico e delle disastrose conseguenze che il suo successo avrebbe potuto avere per la pace mondiale, non può fare a meno di abbracciare la calda sensazione che si è risvegliata nel suo petto alla scoperta di come anche l'uomo più intelligente del mondo sia stato colto di sorpresa.

“Com'è finita?”

Adrian inclina la testa, come se stesse osservando un suo esperimento dagli esiti particolarmente deludenti.

“Io ho il suo diario, Jon è ancora ritenuto una minaccia per l'umanità intera. Era davvero necessaria, questa tua domanda?”

Il tono carico di condiscendenza penetra attraverso tutta la sua confusione per ferirlo in un luogo dove Daniel Dreiberg ha ancora le apparenze di un imbarazzante adolescente ansioso di ottenere l'approvazione di chi lo circonda e sempre a disagio con chi manifesta la sicurezza di cui lui è sempre stato privo.

Non ha davvero bisogno di una risposta: insabbiare tutto non dev'essere stato difficile per il proprietario dell'impero Veidt.

“Così hai cancellato anche l'ultima traccia di lui.” mormora, più a se stesso che ad Adrian. Stringe a sé il diario come per rivendicarne il possesso, prima di metterlo in tasca e tornare a incrociare il suo sguardo “Perché lo dai a me?”

Lui sorride appena.

“Non ti ritengo tanto stupido da cercare di divulgarlo.”

“Non è quello che ti ho chiesto.”

Questa volta la risposta si fa attendere.

“Eri la sola persona a cui lui fosse legato.” commenta infine Adrian “Non ho interesse a rileggerlo e ho immaginato che ti avrebbe fatto piacere averlo.”

La replica gli scivola via dalle labbra, sopraffatta dal pensiero mai così concreto di aver perso per sempre il partner. Tutto ciò che rimane di Rorschach è quel diario, in quelle pagine potrebbe trovare più di quanto l'amico gli avesse mai rivelato di sé in anni e anni di notti trascorse assieme a pattugliare una città che ha ingoiato buona parte delle loro vite. E a darglielo, ad averlo letto per primo, è l'uomo che ne ha causato la morte.

Non fa in tempo a trovare un compromesso per le emozioni che gli dilaniano il petto che Adrian, in un passo invisibile, congiunge le labbra alle sue. Si irrigidisce, sconvolto dalla sensazione di quella bocca gentile che si muove sul suo volto senza forzare una risposta. È un attimo, il respiro si blocca, due diversissimi impulsi lottano tra