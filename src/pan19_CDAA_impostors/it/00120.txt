di ciò che era rimasto?





         Avevano dovuto fare in fretta, attenti a non produrre alcun rumore, aggirandosi in mezzo alle sterpaglie come un predatore si avvicina ad un animale ferito. Luna aveva pietrificato i corpi (riservando una segretissima cura per quello di Neville), Dean li aveva spinti nelle fauci del mostro – le facce conosciute s'apprestarono a raggiungere quelle che nessuno avrebbe ricordato –, e Ginny le aveva richiuse, fra un singhiozzo e l'altro, ponendo una barriera fra vivi e morti, ridisegnando il confine invalicabile. Hermione rimase in disparte, chiedendosi se ci fosse poi tanta differenza fra le due parti, perché avrebbe potuto affermare con certezza che di vita, nel suo piccolissimo mondo, non ne era rimasta nemmeno una briciola. Molly era sparita – nessuno di loro si sarebbe dovuto allontanare, in situazioni come quella, ma l'avevano lasciata fare ugualmente, nonostante avessero concordato di restare insieme, sempre; cosa le rimaneva, se non il dolore?, cosa le rimaneva, se non una figlia distrutta?
         L'avevano tenuta d'occhio, da lontano, mentre stringeva al petto una foto della sua bella famiglia, mentre accoglieva fra le sue braccia la più piccola dei Weasley, che aveva ancora le minuscole mani sporche di terriccio. Alla fine, in quel buio fitto e opprimente, non si riuscì più a capire dove finisse l'una e iniziasse l'altra.





         Erano rimasti un po' in silenzio, perché nessuno di loro aveva davvero il coraggio di proferire parola, e ritornarono al Teatro ad un'ora imprecisata, dove il resto delle genti – quelli  che alla mietitura non avevano voluto prender parte – li attendeva.





         Furono accolti da una valle di lacrime.




         Erano rimasti in pochi, circa una ventina di persone delle età più disparate, unite semplicemente dal bisogno di trovare qualcosa per cui non farsi uccidere, qualcosa per cui non cedere. Ognuno di loro affermava solennemente di arrancare per onorare la memoria dei morti, del Bambino Sopravvissuto che si era rivelato troppo debole, troppo umano, per un mondo così atroce, ma Hermione Granger, che conservava ancora intatte la sua spiccatissima intelligenza e la sua perspicacia, aveva subito capito che, in verità, l'unica cosa che li muoveva, che li faceva andare avanti, era l'odio. Erano quindi forse poi tanto diversi dalla controparte? 



         Hermione non aveva mai odiato, mai sul serio, non quando era ancora 
viva
; l'odio era un sentimento troppo drastico, troppo estremo, e per quanto lei avesse coraggio da vendere, non si era mai spinta tanto in là da addentrarsi in qualcosa di così oscuro. 
Ma adesso?,
 poteva sul serio dire di non essere disposta ad odiare, quando aveva perso ogni porto a cui aggrapparsi? Che differenza avrebbe fatto, se tanto sarebbe stata destinata ad annegare comunque? Stava 
già
 annegando. Era 
già
 annegata.





         «Si è ingrandito», mormorò Ginny accostandosi alla stessa finestra alla quale Hermione era affacciata. Stava ben nascosta dagli spessi tendaggi color cremisi, ricavando una privatissima tana – a cui solo Ginny Weasley era concesso l'ingresso –  nello stretto spazio lasciato libero fra il vetro opacizzato dell'infisso e la stoffa alle sue spalle. Si era curata di incantare ogni squarcio sul mondo circostante in modo tale che nessuno potesse vederla, se si fosse sporta da lì. «Si è ingrandito», ripeté, più a se stessa, sapendo benissimo che non avrebbe ottenuto alcuna risposta dall'amica – ma le parole erano solo futili surrogati, quando una fitta conversazione poteva essere intessuta fra due paia di occhi muti e lacrimosi, tanto simili e tanto diversi. 




         Hermione non ebbe bisogno di seguire il suo sguardo, sapeva benissimo a cosa Ginny si stesse riferendo. Il Marchio Nero svettava sui loro capi, imponendo la sua presenza come il più macabro dei moniti. Ogni giorno andava espandendosi, divorando porzioni di cielo ed inglobandole in un turbine di oscurità. Il Marchio si muoveva, aveva vita propria nonostante fosse la morte a rinvigorirlo, a nutrirlo – ogni volta che un'anima lo raggiungeva e vi passava attraverso, esso la divorava, scosso da un baluginio verdastro. Lui aveva vinto, Lui era sopravvissuto. Poteva davvero succedere altrimenti?
         Hermione annuì, scuotendo appena il capo e voltandosi per posare il suo sguardo sul piccolo folletto dalla chioma fulva che aveva al suo fianco. Era forse la prima volta che la guardava sul serio, dalla fine di tutto, dalla fine delle loro esistenze. Quello scricciolo racchiudeva in sé le due perdite più grandi – Ron e Harry, Harry e Ron –, e, ogni volta che si azzardava ad osservarla troppo a lungo, una violentissima fitta allo stomaco non tardava ad arrivare. Adesso, la piccola Weasley, sembrava un'altra persona, con quelle labbra screpolate e gli occhioni persi nel vuoto. Aveva le guance scavate, leggermente sporche di fuliggine – che, con un veloce movimento del pollice, Hermione si apprestò a ripulire, guadagnandosi la più sorpresa delle espressioni – ed una lievissima ruga che andava formandosi fra le due sopracciglia folte e corrucciate. Le strinse la mano, aumentando leggermente la pressione per ben due volte – cosa che, nel loro personalissimo linguaggio, significava "possiamo farcela" o "sono qui, sempre". Chissà come, chissà perché, davano ogni volta la giusta interpretazione a quel gesto, quasi potessero leggersi nel