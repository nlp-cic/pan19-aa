See the end of the chapter for  notes.)
          


Past and True Love Never Die 



Capitolo 4 



 


Il fresco della veranda rispetto alla fornace che era l’appartamento di Takaki e Yamagi donò un po’ di sollievo ai due amici ritrovati.

Gli occhi castani di Shino brillarono come quelli di un bambino quando vide Marte dall’alto; poggiò le mani sul parapetto e lasciò che gli occhi ondeggiassero lungo le siluette delle abitazioni, delle fabbriche più in periferia, della desolazione che gravava ancora più lontana, dove il nero della notte nascondeva quella che una volta era stata la base del CGS, diventata poi quella di Tekkadan nei suoi anni di floridità, quando ancora Orga pensava che sarebbero potuti diventare i Re di Marte.

Non si sarebbe mai aspettato che Kudelia – era sicuro fosse stata lei – sarebbe riuscita a fare così tanto: a risollevare dalla fame e dalla miseria un intero pianeta e a firmare il patto di cui aveva sentito quel giorno. Sarebbe stato bello essere dei Re, accanto a una Regina buona e forte come lei.

«Hai voglia di parlare?», domandò Yamagi, posando a sua volta i gomiti sulla ringhiera.

Shino gli sorrise. «Ho già raccontato la mia storia a casa di Eugene, ma se vuoi posso narrarti delle mie avventure in prigione! Hanno pianto quando me ne sono andato!».

«Di gioia?», lo prese in giro Yamagi, sorridendogli a sua volta.

Shino si perse a contemplare quelle labbra arricciate; anni prima sarebbe stato così difficile vedere Yamagi sorridere, e ogni volta che lo aveva fatto gli aveva scaldato il cuore, perché era un gesto speciale, qualcosa che sembrava riservare solo per lui. E su quel terrazzo, nell’intimità della notte, sentiva ancora il proprio cuore perdere un battito davanti a quella bellezza.

“Tu non sai quanto hai fatto piangere Yamagi!” le parole di Eugene gli rimbombarono in testa.

Fu in quel momento che si ripromise che non lo avrebbe mai più fatto piangere, anche se per future scelte fosse stato lui a dover far scorrere il doppio delle lacrime. Glielo doveva, doveva tanto a quel piccolo meccanico un tempo timido e introverso.

«Ti ricordavo più gentile, Yamagi», ridacchiò Shino.

«Ricordi male», gli rispose per le rime, per poi sorridere di nuovo. «Parlami di te», aggiunse affabile. «Raccontami delle prigioni, della tua vita con la tua nuova famiglia».

Shino lo guardò torvo. «Eravate voi la mia unica famiglia. La prigione era solo un posto dove vivere i miei giorni nella sofferenza, sapendo che non era sopravvissuto nessuno di voi».

Yamagi fece strisciare il braccio sulla pietra appena ruvida e poggiò la mano destra sull’avambraccio dell’altro. «Sei qui con noi ora, e se osi andare via io ti ritroverò».

«Sembra una minaccia», notò divertito l’altro, perdendo tutto il brio quando Yamagi gli rispose un “Lo è” degno del miglior film dell’orrore. Ci fu qualche secondo di silenzio tra di loro, i classici vuoti che accompagnavano spesso le loro conversazioni, quando anche solo lo stare insieme vicini era abbastanza per essere sereni e felici.

«Non lasciarmi mai più, Shino», gli chiese Yamagi in un sussurro che pareva una preghiera, rompendo delicatamente quel silenzio. «Se questo fosse un sogno e io mi svegliassi, temo non reggerei il colpo».

«Yamagi, non dire co—».

«Sono io che ti ho mandato a morire, Shino!», esplose il meccanico, preda dell’ansia e del senso di colpa. «Io non lo volevo montare quel dannato cannone su Flauros! Se non lo avessi fatto, tu saresti rimasto con noi!». Le sue membra tremarono e abbassò il viso, sentendo gli occhi pizzicare.

«Ryusei-Go», disse Shino.

«Cosa?», mormorò Yamagi, sbattendo le palpebre.

«È Ryusei-Go. Non Flauros», ripeté l’ex-pilota con un tono dolce. «Io non sarei mai salito a pilotare il Flauros, figurati armato con un Dainsleif». Yamagi alzò la testa a quell’ultima parola, non riuscendo a chiudere la bocca. Shino sapeva veramente come si chiamava quell’arma?! «Io sono salito sul Ryusei-Go, il Gundam frame che ha messo a punto per me il miglior meccanico di tutta Tekkadan, rendendolo perfetto e sicuro. Rendendolo mio».

«Non abbastanza perfetto...», soffiò il biondo, stringendo più forte l’avambraccio di Shino, passando febbrilmente un dito su una cicatrice traslucida in rilievo.

«Sono vivo solo grazie a te, e non lo dico per dire, Yamagi!», affermò deciso Shino. «Ti ho chiesto io di installare il Super Galaxy Canon su Ryusei-Go IV, e mi sarei fidato solo delle tue mani sul mio Gundam. Ce l’avrei fatta se il colpo non fosse stato deviato, ma purtroppo è andata così e se non si fosse aperto il portellone le fiamme mi avrebbero completamente mangiato». Il ricordo era triste, ma soprattutto doloroso. I due si erano voltati gradualmente l’uno verso l’altro, mentre parlavano, e ora erano faccia a faccia. Shino non resistette, sapeva di non dover toccare l’uomo di un altro, ma come poteva permettere alla sua mano di non sfiorargli il viso, ora che non c’erano più caschi a dividerli?