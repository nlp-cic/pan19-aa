e, deciso di perseguire con diligenza le regole non scritte dell'ospitalità, si diresse in cucina a mettere a scaldare il bollitore. L'altro colse l'occasione di buon grado, sistemandosi su una delle poche comode poltrone che l'angusta dimora offriva.

«Dunque, » proruppe John a voce abbastanza alta da farsi udire dallo hobbit nella stanza attigua. «Non credo che tu sia venuto fin qui per il tè della sera. »

«Hai dannatamente ragione, » ammise l’altro cupamente.

John si affaccendò con le foglie secche di tè da dosare e sistemare nell’infusore. Aspettò che a prendere la parola fosse nuovamente il guardacontea.

«Stai preparando il tè? Ti consiglio di metterne per tre, questa sera. » Si premurò di indirizzarlo Gregory dalla poltrona del salotto.

Come se gli fosse appena stato detto che il sindaco di Pietraforata sui Bianchi Poggi nascondesse un’identità di goblin, il giovane hobbit trasalì. «Aspetto visite? » Domandò, prima di aggiungere: «Che genere di visite? »

«Mike sta attendendo l’arrivo di una certa persona della quale al momento ignoro l’identità. Nel tardo mattino ho ricevuto un messaggio nel quale venivo avvertito del suo arrivo, pare che a mandarlo sia stato uno degli alti funzionari più vicini al sindaco. » Spiegò Gregory con una nota cospiratoria. Sembrava veramente soddisfatto di essere stato il primo a saperlo.

«E io cosa ho fatto per meritarmi la sua attenzione? »

«Il messaggio dice di presentare al gentilhobbit in arrivo colui che per primo ha avvistato i briganti giungere alle porte del nostro villaggio. »

John tolse dal fuoco il bollitore rovente e vi inserì l’infusore. «Capisco. » Lo sistemò su un vassoio insieme a tre tazze e un bicchiere di latte. Tornò dall’amico con il tutto tenuto in bilico fra le sue mani. «Immagino che rimarrà molto deluso da me, poiché non ho molto da raccontare. »

Bunce sorrise. «Non ne sarei così sicuro, se fossi in te. Egli viene da Piccoloscavo, ossia dalla parte opposta della Contea rispetto a dove siamo noi. »

«Qualcuno che abita tanto lontano non avrebbe bisogno di scomodarsi, se non fosse un qualche strambo tipo esperto su certi argomenti. » Convenne John, riflettendo su quali, tali argomenti, potessero trattarsi. «Ad ogni modo... »

Una seconda serie di colpi alla porta interruppe la discussione dei due. John, questa volta, si precipitò alla porta come una lepre braccata da un lupo. Ai suoi occhi si presentò un hobbit dall’altezza sopra la media, con gran parte del volto nascosto dall’ampio cappuccio di un mantello scuro come la notte. Nella penombra, John distinse solamente due occhi chiari e indagatori. Quando questi si posarono sui suoi, il confiniere si sentì violato nel proprio intimo, quasi quelle due sfere adornate d’azzurro fossero in grado di scandagliargli l’anima.

«Sherlock Scavari, » si presentò il nuovo venuto. «Al vostro servizio. »

La voce profonda e baritonale dello sconosciuto colpì John come un pugno e, proprio come un pugno, lo lasciò stordito. «Oh, ehm- John, » accortosi della sua improvvisa goffaggine si fece da parte, senza scordarsi di accennare un gesto accogliente. «John Sottoargilla, al vostro. » Riuscì a formulare infine.

Sherlock entrò senza proferir parola, si tolse di dosso la pesante cappa che lo avvolgeva e la lasciò sul primo appendiabiti libero che trovò. John restò senza fiato: il volto del nobile era pallido, come il resto della sua carnagione, incorniciato da folti riccioli neri che gli ricadevano sulla fronte e sulla nuca. I tratti erano austeri, induriti da due zigomi pronunciati che, insieme alle chiare iridi, donavano al suo aspetto un’aria selvaggia e tagliente come una lama elfica.

«Il guardacontea Bunce è già arrivato, sì? » Lo interrogò con tono distaccato Sherlock.

John non rispose alla domanda, troppo imbambolato a causa dei movimenti di quelle che proclamò nella propria testa come le labbra più sensuali dell’intero Eriador. Inutile tentar di resistere; quell’arco di cupido sormontante il labbro inferiore, carnoso come una pesca matura, lo aveva già ipnotizzato. Il biondo si chiese se non fosse appena stato fatto vittima di un qualche sortilegio.

«Mastro Sottoargilla? »

Improvvisamente, John si rese conto di star tenendo la bocca spalancata, assomigliando più a uno di quei pesci che venivano esposti alla bancarella del pescatore al mercato, piuttosto che a un mastro confiniere. «Oh, sì. Il signor Bunce vi attende in salotto. Se vi volete accomodare... » Cercò una via di fuga dal proprio imbarazzo. «Vogliate scusarmi. E’ solo che non si vedono molti volti nuovi, da queste parti. »

Lo Scavari alzò un sopracciglio. «Su questo punto avrei da disquisire, dati i recenti avvenimenti. » Detto ciò, lasciò cadere il discorso. John ne fu infinitamente grato.

«Villa Brandy o Tucboro? » Domandò di punto in bianco, lo sguardo sull’arredamento.

John si sentì preso alla sprovvista, vittima di una grave mancanza di attenzione. «Come, scusate? »

«Chiunque condividesse questa smial con te, è andato a lavorare nella residenza dei Brandybuck o dei Took? » Specificò Sherlock