in prestito! Non fare brutte affermazioni, Shin-chan!»

«Sei tu quello che fa brutte azioni».

Lo sentì sbuffare una risata – non ricordava fosse così bello battibeccare con lui. «Shin-chan?» cantilenò poi, e sentì un suo sospiro e dopo il suono secco della zip del borsone che stava chiudendo.

«Sì?»

«Voglio vederti».

La schiettezza e la semplicità di Takao non smettevano mai di sorprenderlo, sperava solo che un giorno sarebbe stato anche lui in grado di sorprenderlo dicendogli quello che provava senza troppi giri di parole.

«Anch’io, Kazunari» replicò a bassa voce. «Ancora due ore e sarai qui, ora va a prendere quel treno prima di perderlo» aggiunse spiccio.

«Agli ordini!» ribatté con un vocione formale, prima di riattaccare.

Fissò il cellulare per qualche attimo prima di sospirare rassegnato «Sono finito».




Lo consolò il fatto che il treno fosse in orario, anche se si ritrovò un paio di volte a sbadigliare e ad appoggiarsi stanco a una colonna di cemento della stazione.

Individuò subito Takao, lo vide non appena scese dal treno e per qualche strano motivo gli provocò una fitta al cuore vedere come si guardò freneticamente intorno con ansia per cercarlo. Gli andò incontro e gli poggiò una mano sul braccio.

«Kazunari?»

«Shin-chan!» s’illuminò subito.

Fu bello e frustrante insieme notare come entrambi fecero per scattare in avanti per stringersi un po’ di più e magari baciarsi, fermandosi solo a un passo dal farlo: c’era troppa gente lì intorno. Si limitarono ad abbozzare dei sorrisi e mormorarsi dei saluti, poi Midorima gli fece cenno di seguirlo.

«Vivi molto lontano da qui, Shin-chan?» gli chiese guardandosi intorno con occhi curiosi.

«Non tanto, ci aspetta una camminata di poco meno di quindici minuti».

Takao inarcò un sopracciglio. «Uhm, allora abiti proprio in una bella zona» notò, «proprio come un classico figlio di una famiglia benestante» lo punzecchiò con ironia.

«Sto portando avanti gli studi più che bene e i miei mi danno una mano» si giustificò un po’ sprezzante, «il tirocinio è pesante, l’unico lavoro part time che posso permettermi sono un paio di lezioni di doposcuola a dei ragazzini delle medie, lo sai».

Un muretto basso attirò subito l’attenzione di Takao, che ci salì sopra come un bambino. «Non mi hai ancora detto che ripetizioni dai» gli disse cominciando a camminare fingendo di essere in equilibrio su un posto molto in alto, «materie scientifiche?» tirò a indovinare.

«Principalmente matematica» si spinse gli occhiali indietro sul naso. «Smettila di fare il bambino» sbuffò, ma tuttavia gli tolse il borsone dalla spalla per aiutarlo a giocare meglio.

«Ogni tanto è bello fare qualcosa di stupido» sorrise, «non credi?»

Lui si sistemò addosso il borsone a tracolla che gli aveva sfilato e gli rivolse uno sguardo ironico. «Penso di aver già dato abbastanza in tal senso: sto con te».

«Shin-chan, perché mi devi sempre dire cose cattive?» mise su il broncio.

«Preferisci qualcosa di sdolcinato?» ribatté ironico; sapeva che Takao avrebbe apprezzato quel suo tono più leggero, soprattutto perché entrambi sapevano che se lo concedeva soltanto quando era con lui; infatti lo vide sorridere di più.

«Nah, non siamo i tipi da romanticherie, Shin-chan!» schioccò la lingua. «E neanche da dichiarazioni troppo plateali, del tipo…» sembrò rifletterci sopra, «Shin-chan che faresti se io ti regalassi un mazzo di rose rosse?»

«Te lo sbatterei in testa a mo’ di mazza da baseball» fu la scontata risposta.

«Io invece, se lo facessi tu, scoppierei a ridere come un matto rovinando l’atmosfera: vedi, non siamo per niente i tipi da romanticherie» scosse la testa ostentando dispiacere.

Mancavano pochi metri ormai all’arrivo a casa, le uniche persone che avevano incontrato lungo la strada le avevano appena sorpassate e il muretto stava per finire: Midorima si fermò e rivolse le spalle a Takao abbassandosi un po’, poi gli fece cenno di farsi pure avanti.

«Shin-chan, che vuoi fare?» gli chiese perplesso.

«Qualcosa di stupido: portarti in spalla».

Takao scoppiò in una fragorosa risata, tuttavia gli mise le mani sulle spalle. «Non l’abbiamo fatto mai neanche ai tempi della scuola!»

«Infatti, farlo a più di vent’anni quindi è doppiamente stupido, guadagno più punti in una volta» si spinse di nuovo gli occhiali indietro sul naso. «Su, sali!» l’esortò. «Sbrigati, facciamolo mentre non c’è nessuno in strada».

Takao rise ancora una volta e poi l’avvisò «Occhio che vado, eh!»

Non appena Takao gli salì addosso a cavalcioni, lui si sbilanciò un po’ in avanti e restarono in bilico in quella posizione a ridere come due idioti per forse dieci secondi buoni – era pure un po’ difficile respirare – poi si raddrizzarono e riuscirono a camminare avanti.

«Shin-chaaaan?» cantilenò Takao, con le braccia intorno al suo collo e facendo ciondolare un po’ i piedi.

«Sì?»

«Lo vedi che è divertente fare qualcosa