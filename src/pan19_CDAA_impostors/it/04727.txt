nuovo aspettò lo stesso gesto da parte di Holly. Lei lo guardava stizzita, insieme ad un’aria di superiorità stampata addosso con l’acido, che non faceva altro che invogliare le dita di Malik a lasciare una bella cinquina su quella piccola faccetta da cazzo. Che tecnicamente fosse ancora la sua ragazza, non poteva importargliene meno. Non esistevano assoluti per lui, solo circostanze; e non vigevano regole, solo compromessi. In un lampo, al desiderio inappagato di menare la fanciulla si sostituì la gastrite che gli provocò il sapere di non poterlo fare. E in tutto quel groviglio di vorrei non vorrei Holly era ancora lì, inamovibile: una metà combattiva, e una metà vinta. Dalla finestra si infilavano tra loro i clacson delle auto e il vociare dei venditori ambulanti, mentre il profumo di caffè dallo Starbucks ricordava ad entrambi quanto male fosse iniziata quella giornata. Lei finalmente si mosse e prese la coperta, cominciando a risalire il bordo del letto a labbra serrate. Malik la seguì, e la Composizione VIII di Kandinsky stampata sul tessuto si adagiò perfettamente sopra il letto. Il suono smorzato delle mani che affondavano nelle pieghe si sostituì alle parole. Poi Holly ebbe la sfrontatezza di rompere il silenzio. – Non mi piace per niente come vanno le cose ultimamente. –Malik si stupì: per la prima volta si trovava d’accordo con lei. – Neanche a me. – Il letto ormai era fatto; quanto alla litigata, chissà.– E guarda che non è solo colpa mia. – Continuò Holly, aggrappandosi a quella conversazione come un cane che non vuole mollare l’osso. Malik alzò gli occhi al cielo, più stanco di un atleta a fine triathlon. Voleva solo farsi una doccia e mettere qualcosa sotto i denti, e invece doveva subire la tortura di farsi strappare via il buon umore, vedere come Holly glielo gettava nel cesso e poi ci cagava sopra.– No, certo. – Rispose Malik senza troppa attenzione. Holly non gliela abbonò.– Pensi che a me non dia fastidio nulla di te? Ma quanto puoi essere presuntuoso? Anche tu hai dei difetti, sai? – Lei fermò le mani sui fianchi convessi, guardando Malik allo stesso modo di una professoressa che osserva il prescelto interrogato. Lui scrollò le spalle perché su quella lezione non era preparato e se ne andò verso i cassetti dell’armadio, dandole la schiena.– Dai, elencali. – Malik rispose col solo obiettivo di continuare a far parlare lei. Il suo interesse in quel momento si trovava al polo opposto del pianeta. Intanto Holly si dispose come per un provino.– Sei ossessivo. – Prima freccia scoccata. Non aveva fatto così male. Malik aprì il cassetto e si domandò: sono ossessivo? Poi diede uno sguardo ai calzini e alla biancheria sistemata, riconoscendo come fosse tutto disposto secondo linee parallele e, quando necessario, per tonalità decrescente di colore. Okay, sì, potrei essere ossessivo. Si rispose da solo, pensando che come critica poteva starci.– Se ti riferisci all’ordine sì, non posso darti torto. – Ammise Malik con candore mentre selezionava l’intimo da indossare. Ma Holly non gradì la superficialità del suo commento, e si inaugurò un secondo scontro fra personalità.– Smettila con l’umorismo Malik! Guardami in faccia quando ti parlo! – Qui Holly urlò, frustrata dall’indifferenza che l’altro le riservava. Lei si credeva un mastino tibetano e lui la trattava come un bastardino zoppo del canile. La ragazza aveva difficoltà a gestire l’idea di essere messa in secondo piano e, a giudicare dall’atteggiamento di Malik, si poteva dire che la stesse lasciando direttamente al piano terra. Purtroppo per lei, Malik era così: se il rispetto si esauriva, non sapeva fingerlo.– Sei maniacale anche con le persone! Pensi che la storia con Joseph e Tyler sia acqua passata? Lo so che continui a controllarmi ed è inaccettabile! –Presa la biancherai fra le mani, Malik richiuse il cassetto sbattendolo, facendo vibrare le palpebre di Holly per la sorpresa. Lui si voltò verso di lei, vivisezionandola con lo sguardo.– Certo che ti controllo. Non mi fido di te. – Malik non sprecò altre parole e superò la ragazza, diretto verso il bagno. Holly gli andò dietro urlando più di prima; sembrava Carrie White al suo primo mestruo. – Sei uno stronzo e un coglione! Controlla la tua di vita, non la mia! Io esco con chi mi pare, quando mi pare! È chiaro? Mi senti Malik?! – Quelle urla erano aghi nei timpani, e Malik resisté alla tentazione di voltarsi e farla pentire di essere nata solo perché si trovava ormai ad un passo dalla sua destinazione. Il ragazzo sbatté con forza la porta del bagno dietro di sé, senza preoccuparsi della distanza che intercorreva con Holly la quale, come un segugio rabbioso appresso alla preda, gli stava alle calcagna. Lei saltò di paura quando il legno le si stagliò davanti al naso con un tonfo sordo. Poi un giro di chiave sancì la fine di qualunque dialogo. Ancora una volta ferita nell’orgoglio, Holly cominciò a sbattere la mano sulla porta, fuori di sé. – Vaffanculo, sei uno stronzo! Te la faccio pagare hai capito?! Mi senti?! Vieni fuori se hai il coraggio!