hai aspettato per tutto questo tempo, adesso. E non sai se questa sia una buona cosa.

 

 

Quando cominci ad uscire con i ragazzi, stavolta per davvero, tua madre tira un breve, quasi impercettibile sospiro di sollievo. Rimani sempre troppo tranquilla, un po’ timida, e non è certo una cosa che succeda spesso – ma almeno non deve più preoccuparsi che tu ti senta sola, con i tuoi pochi amici e i tuoi troppi libri.

Quando cominci ad uscire anche con un paio di ragazze, tua madre alza le spalle e ti sorride, senza dire nulla.

Nessuno di loro, ragazzo o ragazza, ti piace per davvero. Non nel modo in cui dovrebbero piacerti secondo i libri. Niente campane a festa, quando ti baciano, niente fuochi d’artificio di mille colori ad illuminare il cielo.

E tu non prendi mai l’iniziativa, non li baci mai prima che lo facciano loro. Non provi nemmeno a toccarli, e non lasci che ti tocchino – un paio di loro ti lasciano proprio per questo. Altri ti dicono che sono disposti a darti il tempo di cui hai bisogno, e allora li lasci tu perché non hai davvero idea di quanto te ne possa servire.

A volte, ti senti in colpa verso quei ragazzi e quelle ragazze, quei volti che ti passano davanti senza mai lasciare un’impressione più vivida di ricordi spezzati di secoli fa. Li stai usando, in un certo senso, e non è giusto.

Ma tu non vuoi aspettare, non più. Perché lui potrebbe non arrivare, per quanto ne sai – e perché, se arrivasse davvero, cosa fareste dopo? Potrebbe davvero funzionare, con due vite, due figli e nove mondi sulla coscienza?

Forse, alla fine, è davvero meglio così.

 

 

Passano gli anni, ancora. Metti in piedi una piccola libreria, vicino a un piccolo caffè, e lasci quei ragazzi e quelle ragazze a qualcuno che riesca ad apprezzarli più di te, per tutto ciò che sono e non solo perché non sono qualcun altro.

La piccola collezioni di libri dedicati a miti e leggende che hai accumulato senza nemmeno rendertene conto ti ha fatto capire che, in un modo o nell’altro, tutti i tuoi buoni propositi non ti porteranno a nulla. E poi, in questo periodo i sogni non ti lasciano in pace, nemmeno per una notte – ad un tratto si fanno più frequenti, più dettagliati, più vivi, come attimi rubati direttamente ad un altro mondo, a un’altra te.

Quasi senza accorgertene, torni di nuovo ad aspettare. Anche se sai che non è la cosa giusta da fare, anche se sai che dovresti vivere una vita nuova e dimenticare il passato. Continui a chiederti come starà lui, in questo mondo, come sarà. Se abbia già trovato una nuova occasione per mettersi nei guai anche in questo mondo – questo è molto probabile – e se anche lui stia aspettando il giorno in cui ti troverà – questo invece ti sembra un po’ meno probabile.

 Ma i giorni passano, e anche le settimane, e poi i mesi.

E alla fine arriva qualcun altro.

 

 

- Scommetto che non stavi aspettando me. –

La sua voce è bassa, un poco roca, fredda ma non sgarbata – incuriosita, più che altro. Ha un leggero accento, forse tedesco.

Non vi conoscevate bene, nel vecchio mondo. L’hai vista solo una volta, sola davanti agli dei riuniti, gli occhi come lame roventi e l’ira trattenuta che le faceva tremare i pugni serrati, una promessa di vendetta per i suoi figli perduti sulle labbra – quelle stesse labbra che ora, macchiate di un rosso troppo scuro, ti regalano un sorriso da lupo.

Dovresti sentirti intimorita, forse – ma, una vita fa, hai visto anche di peggio. E anche tu hai amato i tuoi figli e la tua vendetta, con ogni fibra del tuo essere. E poi, adesso lei tiene stretti tra le braccia quegli stessi libri che anche tu hai consultato un sacco di volte, ancora e ancora – nei momenti di confusione, in quelli di nostalgia, in quelli in cui ti sei chiesta se per caso non avessi immaginato tutto, se non fossi pazza.

Quindi, cancelli l’espressione sorpresa dal tuo viso e la guardi negli occhi, alzando un sopracciglio.

- E tu, invece? – le chiedi semplicemente, come fossero chiacchiere facili e inutili sul tempo o sulle aspettative per il prossimo Eurovision: - Chi stavi aspettando, tu? –

Ti fissa per un momento, in silenzio, scrutando il tuo viso come se cercasse lì una risposta. O, forse, come se stesse valutando se valga la pena di conoscerti, questa volta.

- Nessuno – risponde, alzando le spalle con aria noncurante: - Ma a quanto pare ho trovato te. –

 

 

Torna spesso alla tua libreria, e compra libri su animali e piante e romanzi gialli. Scambiate qualche parola, oltre il velo scomodo dei ricordi che vi separa, e scopri che parlare con lei non è male – e allora cominci a farlo più spesso.

Ti porta a bere qualcosa nel caffè affianco alla libreria, ogni tanto. Finché ogni tanto diventa a volte, e a volte diventa spesso, e alla fine il suo accento e i suoi modi un po