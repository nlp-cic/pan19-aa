Merlin e Arthur avevano finito con l'andare piuttosto d'accordo.

Poi Merlin si era fatto spaccare il naso negli spogliatoi e Hunith non l'aveva più portato al palazzetto e tutto era finito. Ricordava gli occhi di sua madre, severi per la prima volta da quando l'aveva messo al mondo... Hunith ci vedeva davvero lungo.

Terminato il pranzo, Merlin schizzò in camera sua scusandosi con Gwen con una mezza parola. Sentì Uther urlargli dietro qualcosa sulla sua maleducazione e probabilmente se ne sarebbe pentito, più tardi (Uther non era un uomo delicato), ma non importava.

Arthur aveva alzato lo sguardo quando Uther aveva reso più aspra la voce, e Merlin non avrebbe potuto sopportare a lungo quell'espressione, nemmeno per un secondo. Le pieghe di preoccupazione sotto gli occhi di Arthur, la bocca stretta, il cipiglio da dannato guerriero, come avesse sulle sue spalle il compito di salvare e proteggere il mondo... No, no.

Restò in camera per ore, addormentandosi sulla scrivania, la mente popolata da sogni incerti in cui veniva abbracciato e la sua testa accarezzata, la sua fronte baciata. E quel profumo...

Lo risvegliò la porta che cigolava piano, un lieve bussare, e il cuore di Merlin tuonò nel suo petto. Ma l'ombra che si stagliava contro la luce arancione del corridoio era troppo piccola e morbida.

«Disturbo? Volevo augurarti la buonanotte.» Gwen.

Merlin rilasciò il respiro che non si era accorto di aver trattenuto.

«Non ti preoccupare» le disse, stropicciandosi gli occhi. «E' stato un pensiero... gentile. Un po' inopportuno, ma gentile» scherzò. No, non scherzava, invece, avrebbe voluto vederla sparire in una voragine.

Era così carina, la odiava.

Gwen rise nervosamente, forse percependo la tensione reale nel suo tono. Non sembrava stupida. Ancora peggio, Merlin la odiava di più.

«Volevo solo dirti... senti, Merlin, noi non ci conosciamo ma... io conosco Arthur. E gli voglio bene.»

Lo stomaco di Merlin si contorse.

«E lui ci teneva così tanto a questa giornata, era talmente felice di rivederti. Lo sappiamo entrambi che non è bravo con le parole, che non sa esprimere bene ciò che prova...»

E tu che ne sai?, avrebbe voluto dirle. Che ne sai delle notti che Arthur urlava contro Uther, che abbassava la testa mortificato dai rimproveri gentili di Hunith, che si chiudeva in stanza e stava zitto e tirava i pugni contro la parete? Che ne sai di quando Merlin gli fasciava maldestramente le nocche e Arthur, ancora, zitto? Che ne sai dei suoi occhi che dicevano tutto, quanto si odiasse, quanto soffrisse?

«Ma voleva davvero riconciliarsi con te» finì Gwen. «I rapporti tra fratelli non sono dei più semplici, non lo sono mai, lo capisco. Ho un fratello anche io.»

Merlin aprì la bocca per dirle: ma dormivi con lui quando tutto andava in pezzi? Gli tiravi i capelli quando litigavate, vi rotolavate per terra picchiandovi e poi ti infilavi nel suo letto e lo stringevi forte, forte, per paura di vederlo andare via? E poi, quando è andato via davvero e ti ha lasciato indietro? Oh, scommetto che anche tuo fratello ti ha spezzato il cuore.

Non disse nulla, ma la sua faccia forse aveva detto troppo, la linea delle sue labbra era troppo sarcastica. Gwen sospirò un sorriso mesto e lo lasciò, accostando la porta. Perfetto, che lo giudicasse un adolescente dagli ormoni in subbuglio, con manie di protagonismo e un bel caratteraccio.

Forse era pure vero, ma, alla fine, anche Arthur era stato così fino a poco prima. Era forse diventato un uomo, adesso, più di quanto lo fosse Merlin?

Restò sveglio, sperando che l'inflessibilità di Uther si fosse spinta fino a relegare Gwen in una stanza separata da Arthur. Quella notte si prese la testa tra le mani molte volte. Non andava bene, andava male, malissimo. Non era giusta, questa gelosia, non era normale. Questo subbuglio era – Cristo, era sbagliato.

Per questo aveva evitato Arthur, no? Per questo.

Quando la porta si aprì ancora non fu neanche sorpreso. Arthur se ne stava sulla soglia, incerto, un pacchetto tra le mani. «Sei stato scortese con la mia ragazza» mormorò, «nemmeno te lo meriteresti.» La boria lo gonfiò di coraggio ed entrò, chiudendo la porta dietro di sé.

«Scusati con Gwen per me, domani. Davvero» disse Merlin.

«E non puoi farlo direttamente tu?»

«No, grazie. Non voglio vederla.»

Arthur rimase immobile come una statuina di porcellana. Poi colpì piano piano la testa di Merlin con il pacchetto.

«Un regalo? Per me? Che emozione» disse Merlin, senza alcuna vitalità. «Dio, devo essere stato buono quest'anno.»

«Boccaccia» disse Arthur, ed era la conversazione più lunga che avessero avuto dopo un anno, e allora come mai era così facile? Troppo, troppo facile.

Merlin prese il pacchetto allungando la mano in due tempi, quasi pensando che Arthur avesse ritirato la propria per non sfiorargli le dita.

«Non ricordo se è maleducazione aprirlo in presenza di chi te l'ha