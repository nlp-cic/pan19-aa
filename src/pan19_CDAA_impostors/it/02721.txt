recitare quando si tratta di estorcere informazioni a testimoni e sospetti, perché per una volta non provi ad usare le tue doti per il bene altrui e fingi di passare una serata piacevole?» mormorò tra i denti mentre varcavano la soglia del salone.

Sherlock gli rivolse un sorriso palesemente finto che si raggelò subito dopo.

«Cosa c'è ora?» Con uno sbuffo, John rivolse lo sguardo alle persone sedute sul divano.

Due donne che non riconobbe.

Mycroft, in piedi accanto a loro, tolse la mano dalla spalla della donna più matura e si avvicinò ai nuovi arrivati tendendo la mano a John – in ogni caso, Sherlock non l'avrebbe stretta.

«Ah, finalmente siete arrivati. Avevamo quasi perso le speranze.» Sospinse Sherlock e John verso il divano, approfittando della distrazione del fratello per chinarsi verso John e ringraziarlo di averlo convinto ad accettare l'invito.

«Chi sono?» gli mormorò il dottore in risposta, allibito dallo sguardo un poco turbato di Sherlock. Mycroft sorrise senza rispondere, allora John le osservò meglio.

Capelli neri, lunghi, e pelle sottile che gli ricordava stranamente la vecchia aristocrazia inglese. Alte, probabilmente – sicuramente – più di lui, a giudicare dalle lunghe gambe accavallate. Zigomi un poco spigolosi. Imparentate, probabilmente madre e figlia, considerando la rassomiglianza – si complimentò silenziosamente per le sue capacità d'osservazione, nettamente migliorate da quando aveva conosciuto Sherlock. La donna più giovane – poco più di una ragazza – aveva un bel seno, messo in risalto dal taglio della camicetta e, a proposito di taglio, gli occhi... Si voltò di scatto verso Sherlock, la bocca leggermente spalancata per lo stupore. Possibile che...

«Mummy.»1 

La donna sorrise e si alzò, avvicinandosi al figlio e stringendolo in un abbraccio. Sembrava che non si vedessero da un'intera vita.

Mummy? Beh, questo John non se lo aspettava. Certo, sapeva che Sherlock doveva avere dei genitori, da qualche parte, però era comunque strano vedere uno di essi abbracciarlo.

Mycroft sorrideva, palesemente soddisfatto dello choc che la sua sorpresa aveva causato al fratello.

«Ciao anche a te, Sherlock.» La donna più giovane, una sorella di cui John ignorava l'esistenza, aveva raggiunto il resto della sua famiglia.

«Sharleen.» Sherlock appoggiò una mano sulla spalla della sorella in un gesto protettivo, forse anche tenero. Era commozione quella che John gli leggeva sul volto? Da quanto tempo non la vedeva?

Quando, dopo i convenevoli, si diressero verso la sala da pranzo, il dottore trattenne Sherlock per un braccio, rallentandolo così da potergli parlare.

«Non sapevo avessi una sorella.»

«Te ne ho accennato, una volta, tempo fa...» Sherlock tenne lo sguardo fisso, le labbra rigide, come se stesse cercando di mantenere la calma. Perché, poi? Non sembrava dispiaciuto da quell'inaspettata riunione di famiglia, gli occhi che ancora seguivano le due donne come se avesse paura di vederle svanire da un momento all'altro. «Ma non l'ho mai ritenuta un'informazione particolarmente rilevante.»


Ricordi, John?



Ricordo... cosa?


«Non mi sembra...» Si sarebbe ricordato se Sherlock gli avesse detto di avere una sorella, no? «Sarà stata una di quelle volte in cui mi parli anche se sto dormendo.»

«È plausibile.» Riprese a camminare verso il tavolo. «Comunque sarebbe meglio se smettessi di guardarle il seno. Mycroft è sempre stato molto protettivo nei suoi confronti. Tutti noi lo eravamo.»

Qualcosa nell'ultima frase stonava, ma John era troppo impegnato a reclamare che non stava guardando il seno di Sharleen – non che fosse un bel seno, anzi – per accorgersene.


Ricordi?


John sbatté le palpebre, cercando di capire che cosa diamine volesse quella vocina fastidiosa che lo importunava di tanto in tanto. Non che pensasse di essere impazzito, ovviamente. Era più una specie di sussurro che arrivava dal suo inconscio. Lo stesso che quella mattina – era solo quella mattina? Ma l'invito era arrivato almeno una settimana prima... – gli aveva fatto notare che la vernice era un po' più brillante del solito, che aveva insinuato un leggero dubbio sulla precedente presenza di quelle rose bianche – perché bianche, poi? – davanti alla casa di Mycroft.

Con un sospiro cercò di archiviarla e di tornare a concentrarsi sulla cena. Sorrise a Sharleen mentre lei gli raccontava qualcosa a proposito di un film che aveva appena visto – anche lui l'aveva visto, anni prima, quando ancora c'erano le VHS.

Cominciarono a mangiare, ma John ora era troppo assorto nella conversazione con la sorella di Sherlock per accorgersi del gusto piatto, quasi inesistente della zuppa. Se l'avesse incontrata in un altro contesto, possibilmente senza due fratelli pronti a saltargli al collo al primo passo falso, ci avrebbe provato. Decisamente. Era come parlare con la versione femminile e migliorata di Sherlock: intelligente, affascinante, con un discreto senso dell'umorismo.

Le stava raccontando della sua ultima missione in Afghanistan quando sentì per la prima volta la musica. Lasciò la frase a metà, le parole morte in un nodo alla gola. Violino. Gli sembrava fosse passata un'eternità dall'ultima volta che ne aveva sentito il suono, eppure Sherlock si esercitava