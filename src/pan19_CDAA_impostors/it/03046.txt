– a Yotaro invece non sfuggì, dall’esterno, l’incertezza delle sue parole ed il loro tono stranamente debole, che non aveva mai sentito in Ushijima; tuttavia, non disse nulla.

«Solo brutti pensieri, ma non dovrei farmi prendere tanto, mi spiace», continuò il capitano della Shiratorizawa, accarezzando i capelli del suo compagno «Sono qua con te, ora».

«Sai che devi parlarmene quando succede, come io parlo con te…» gli ricordò il più piccolo, socchiudendo gli occhi a quelle carezze.

Ushijima annuì: lo sapeva, lo sapeva bene che la cosa giusta da fare era parlarne, che Kenjirou si sarebbe arrabbiato se lo avesse scoperto dopo, per vie traverse, piuttosto che adesso, eppure qualcosa in lui lo frenava – non era giusto parlarne, poteva essere solo una sensazione sbagliata, una preoccupazione inutile aggiunta ai problemi che già avevano e che erano reali… Dopotutto, la stanchezza e il leggero dolore che sentiva all’altezza del petto potevano essere dovuti anche solo al ritmo intenso che stava sostenendo da più di un mese ormai e non un riflesso inaspettato della malattia di Shirabu che lui avvertiva per via del legame.

Quindi tacque e sorrise di nuovo. Ignorò il problema e passò oltre.

«Quasi dimenticavo!» riprese a parlare Yotaro, frugando nella tasca della tuta che indossava quella mattina «Ho la playlist che ti avevo promesso, Shirabu».

Tirò fuori un lettore mp3 ed un paio di cuffiette, passandolo all’amico.

«Ho inserito diverse composizioni suonate al violino e al pianoforte e poi mi sono divertito ad aggiungere qualche brano di lirica classica, soprattutto dalla Bohème e dalla Turandot – ma se non ti piacciono, ne cercherò delle altre!»

«La Turandot è ambientata a Pechino se non sbaglio…», cercò di ricordare Shirabu, mentre Ushijima accendeva il lettore mp3 e cercava i brani relativi a quel dramma.

«Tratta di un principe spodestato che cerca di conquistare l’amore di una fredda principessa. È rimasta incompiuta e sebbene la ragione ufficiale sia quella per cui la malattia di Puccini non gli permise di completarla, in molti pensano sia stato in realtà un motivo molto più intimo: forse Puccini non riusciva a mettere per iscritto una passione amorosa tanto travolgente e profonda da trasformare l’algida donna in sposa innamorata e quindi ha semplicemente smesso».

«Non esattamente la più gioiosa delle situazioni, insomma», commentò Kenjirou, mentre Wakatoshi gli passava una delle cuffie sorridendo.

«Non credo fosse quello lo scopo di Puccini, sebbene debba essere stato tentato dall’idea di un finale lieto. La lirica tratta di emozioni e scava nelle passioni umane, in profondità, dove la gioia è mista al dolore e alla forza e al tormento – tra le note e tra le parole puoi scorgere tutto in una sola volta. La lirica turba perché parla al nostro io più nascosto con un linguaggio primordiale: ciò che non ti sembra allegro adesso potrebbe farti commuovere dalla gioia poi».

Shirabu doveva ammettere che adorava sentire Yotaro parlare di musica o di opere liriche: c’era un’energia nel modo in cui ne discuteva, nelle frasi che usava, che lui forse gli invidiava – era così che appariva quando giocava a pallavolo? All’improvviso si chiese se avrebbe mai più visto un campo di gioco, se avrebbe sentito ancora lo sfregare della palla contro le sue mani, mentre calcolava l’altezza e la parabola dell’alzata.

La musica cominciò a risuonare all’orecchio sia di Shirabu che di Ushijima ed era abbastanza alta perché anche Yotaro ne percepisse le fievoli note e riconoscesse il Nessun dorma.

«Il momento di maggior pathos per Calaf – tu pure, o principessa, nella sua fredda stanza – lei non conosce il suo nome e non può in questo modo vincerlo –guardi le stelle che tremano d’amore e di speranza -  e allo stesso tempo è già rapita da una passione che non vuole, mentre lui sa di aver vinto e che all’alba il suo amore trionferà sulla freddezza di lei – no, no, sulle tue labbra lo dirò, quando la luce splenderà – Si può percepire, nello stesso momento, la forza di una passione ineluttabile e la gioia dirompente di chi sta per conquistare ciò che più ambisce, la meta di ogni suo pensiero, l’esito di tutti i suoi sogni dal momento in cui l’ha vista per la prima volta, colei per cui ha messo in gioco la sua stessa vita – all’alba vincerò, vincerò, vincerò – E la possanza dell’orchestra alle spalle del tenore Calaf sostiene il suo impeto e dà sfogo ai suoi sentimenti di vittoria, può accompagnarlo perché comprende ciò che gli scuote l’animo e lo festeggia con trionfi degni dei conquistatori classici».

Shirabu fu scosso dai primi brividi e fu felice che, per una volta, non fossero dovuti al cocktail di medicinali della chemio – la musica andava scemando eppure rimbombava ancora in maniera potente nelle sue orecchie, nel suo cuore. C’era qualcosa nella storia di quel principe che lo aveva colpito: anche se lui non era esattamente la persona più romantica del mondo, poteva comprendere il modo in cui Calaf s’era innamorato – dal primo istante in cui aveva posato gli occhi sulla donna e poi per sempre – e il suo trionfo, sebbene non scritto dall’autore, gli dava