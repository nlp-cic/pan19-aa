e poi seguirono la conformazione naturale del pendio della montagna, che risaliva dolcemente verso nord. Nel farlo notarono con perplessità un isolato alberello viola appollaiato su uno sperone di roccia.
«Che razza di posto è questo?» chiese Aggra stupita, fermandosi a guardare quello strano spettacolo. Vedere un albero di quella innaturale colorazione la inquietava non poco, facendole temere che forze magiche antiche e avverse fossero in agguato tra quelle montagne.
«Forse non è stata una buona idea venire qui, Go'el...» aggiunse, girandosi verso suo marito e scoprendo che non era più accanto a lei.
«Go'el? Go'el dove sei?!» chiamò a voce alta, il tono intriso di un lieve accenno di paura e preoccupazione.
L'Orco sbucò fuori da dietro una parete rocciosa e agitò un braccio per attirare la sua attenzione, poi gridò: «Aggra! Vieni, presto!».
La femmina non si fece attendere a lungo: raggiunse subito il suo compagno, trovandolo dinanzi all'imboccatura di una piccola caverna vuota.
Spalancò la bocca per la sorpresa nel vedere la sua scoperta: «Sarà disabitata?».
«Non ho trovato tracce che indichino il contrario» rispose Thrall «E comunque non abbiamo alternative!» aggiunse, cingendole i fianchi con un braccio per poi spingerla verso l'interno della grotta.
Entrare in un luogo coperto, seppur ancora freddo, fu un cambiamento gradito ad entrambi. Aggra si sedette ai piedi della parete, rannicchiandosi a tremare in silenzio.
Thrall portò la Viverna verso la zona più interna, cosicché se fosse cominciata una tempesta non sarebbe potuta fuggire senza essere notata.
L'Orco non si sistemò vicino alla sua compagna; piuttosto uscì di nuovo nella grandine. Sua moglie rimase a fissare l'esterno, in paziente attesa di vederlo rientrare. Ad un certo punto l'attesa divenne snervante, per cui dovette alzarsi in piedi e mettersi a fare su e giù per resistere all'impulso di uscire a cercarlo. Go'el sapeva il fatto suo, era un Orco capace di badare a se stesso e non aveva bisogno che lei gli stesse con il fiato sul collo. Era convinta di questo; ciononostante, la paura che potesse accadergli qualcosa era tanta.
Dopo quello che per lei fu un tempo infinito finalmente la figura di suo marito si stagliò contro l'ingresso della caverna. Sotto un braccio portava dei frastagliati pezzi di legno bagnati e pareva decisamente stanco.
«Go'el!» esclamò Aggra in tono apprensivo, andandogli incontro per alleggerirlo almeno in parte del suo fardello.
L'Orco le cedette con sollievo una parte della legna, se non altro per avere qualcosa in meno di bagnato che premeva contro il suo fianco.
«Come hai fatto a prendere la legna senza accetta?» chiese subito Aggra mentre posizionava i pezzi a formare una specie di piramide sul pavimento.
«C'era un albero caduto qui fuori... ho strappato i ciocchi più esterni che si erano ammorbiditi con la pioggia» spiegò Thrall «Solo che farlo a mano mi ha richiesto un po' di tempo...».
«E adesso dovremmo anche aspettare che asciughi prima di poterci scaldare...» fece presente l'Orchessa in tono contrariato.
«Se la stendi possiamo accelerare un po' la cosa...» disse Go'el, inginocchiandosi sul pavimento. Posizionò le mani ed invocò il Fuoco perché gli donasse il suo calore. Una polla rossiccia si accese attorno ai suoi palmi, simile ad un'aura. Avvicinò le mani a mo' di imposizione sui pezzi di legno, che Aggra si affrettò a sistemare, quindi si unì a lui nello sforzo.
L'aria attorno a loro si fece appena più tiepida, con sommo piacere di entrambi. Brividi percorsero i loro corpi per la variazione di temperatura, seppur leggera, in contrasto con i loro abiti ancora fradici adesi alle loro membra infreddolite.
Intensificarono il calore dopo poco, sperando che la legna raggiungesse rapidamente un grado di essiccazione tale da permettere loro di accendere un bel falò, che sicuramente avrebbe reso quella sosta obbligata e improvvisa decisamente più piacevole.
I frammenti di legna non erano così grossi da richiedere sforzi eccessivi; pertanto l'impegno dei due sciamani fu ricompensato nel giro di una mezz'ora con pezzi pronti per essere arsi. Ne riunirono una piccola parte e gli diedero fuoco. Thrall si sciolse in un mugolio di sollievo.
«Dovremo toglierci questi vestiti...» Aggra sorrise quasi imbarazzata, ma fu il suo compagno a dire: «Perché questa frase non mi suona nuova...?».
Risero piano, stanchi del lungo viaggio. Si spogliarono delle loro tuniche e si sedettero vicini tra di loro e allo scoppiettante fuocherello che stava prendendo vita pian piano, rinforzandosi lentamente.
«Anche questo momento non mi è nuovo» aggiunse Go'el.
«Ma stavolta non abbiamo la carne da cuocere allo spiedo» replicò sua moglie, alzandosi per andare a prendere le loro borse, rimaste appese alla sella della Viverna «Per fortuna che ho pensato di portare qualche razione da viaggio... anche se non sono un granché».
Nel mentre che la sua partner frugava nella sua sacca per estrarre qualcosa da mangiare, Go'el emise un sospiro pesante e borbottò: «Mi dispiace aver insistito per portarti in un posto del genere... avevi ragione te, avremmo dovuto aspettare al Maelstrom...».
«Su, non pensare a quello! Tieni qui