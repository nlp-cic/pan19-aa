il volto barbuto mestamente basso, il fazzolettone a quadri che ogni tanto usciva dalla tasca a compiere il suo dovere soffocando in sonore soffiate un principio di commozione.Quel pomeriggio gli sorrideva mortificato, Filius, ma l’anno precedente i suoi piccoli occhietti vispi l’avevano più volte sfidato apertamente, urlandogli la silenziosa ed infamante accusa d’essere l’orrido assassino di un caro amico comune; e lo stesso avevano fatto i suoi capaci incantesimi, posti dichiaratamente al servizio della ribellione contro l’odiato preside, che avevano spesso costretto Severus ad intervenire di persona per eliminarne le conseguenze a causa all’irritante incapacità magica dei fratelli Carrow e degli altri Mangiamorte che imperversavano con ferocia nella scuola.Di Rubeus, l’anno prima ricordava soprattutto il rabbioso sguardo colmo di dolore per la morte di Silente e, al tempo stesso, la testarda incredulità che proprio lui ne fosse il barbaro assassino, il mago in cui Albus riponeva illimitata fiducia e al quale aveva dato una seconda opportunità, proprio come a Hagrid stesso. Ora, invece, nei grandi occhi neri e luminosi del mezzo gigante brillava la felice commozione di chi ha ritrovato una completa fiducia che non avrebbe mai voluto davvero abbandonare. Era stato fin troppo facile leggere le cattive intenzioni nella mente del guardiacaccia, così Severus sapeva bene che Rubeus aveva accarezzato il pensiero di fargli male, molto male - se solo ci fosse riuscito - per vendicare Silente; ora vedeva quei rimuginati pensieri di vendetta sciogliersi nelle calde lacrime celate nel fazzolettone a quadri, sempre più umido e stropicciato.C’era la Sprite che lo guardava mogia dall’angolo di destra, vicino alla finestra che dalla presidenza dava sulla serra. Il suo sorriso avvilito gli chiedeva scusa per tutte le volte in cui gli aveva negato, con discutibili pretesti che il mago non aveva mai voluto mettere in discussione, le erbe che gli servivano per le sue pozioni, spesso costringendolo a raccoglierle da solo nella serra - con un irrispettoso atto di forza che non avrebbe mai voluto dover compiere - mentre la strega lo squadrava a braccia conserte, l’odio che le sfavillava negli occhi. Oppure gliele aveva gettate sul tavolo con sdegnata compiacenza, scegliendole tra quelle di più infima qualità, augurandosi  di rovinargli la pozione che intendeva prepararsi: un lieve sonnifero, giusto per le poche ore di sonno che si concedeva dopo le ronde notturne per accertarsi che nessun studente potesse finire tra le grinfie dei Mangiamorte che controllavano la scuola; brevi sprazzi di riposo liberi dagli incubi in cui il ritratto di Silente grondava sangue e, al posto di Albus, appariva la Torre di Astronomia illuminata dalla verde luce dell’Avada freddamente pronunciata dalle sue labbra di assassino. Madama Pince si trastullava imbarazzata con la catenella dei pince-nez con i quali cercava di nascondere il disagio del suo rinsecchito sorriso. Il mago ricordava bene i piccoli dispetti di cui la bibliotecaria lo aveva fatto oggetto l’anno precedente, nascondendo i libri che gli interessavano e costringendolo a lunghe e noiose ricerche solitarie, oppure proprio negandoglieli con ostentata indifferenza, affermando che altri li avevano prelevati giusto pochi minuti prima. Severus aveva sempre letto con chiarezza la menzogna dietro le piccoli lenti poggiate con forzata disinvoltura sul naso, ma ogni volta non aveva detto nulla, reprimendo un sospiro e andandosene senza libro oppure cercando un sostituto in un amaro silenzio rassegnato.Madama Chips, tra tutto il personale della scuola, sembrava avere il sorriso più triste e dispiaciuto. Forse perché, in un certo senso, avevano imparato a stimarsi nei lunghi anni in cui il mago aveva distillato con certosina pazienza le migliori pozioni curative per l’infermeria della scuola, ottenendo dall’infermiera mille lodi per la maestria della preparazione e ringraziamenti – ovviamente mai accettati a parole dal mago - per la sua generosa disponibilità. Certo, Piton manteneva la sua solita apparenza scontrosa, spesso accompagnata da sarcastiche parole all’indirizzo del malcapitato di turno, ma in realtà la sua collaborazione era sempre pronta e completa, perfino in piena notte quando qualche alunno ne aveva impellente bisogno. Eppure, a sprazzi, nel sorriso pieno di rammarico di Poppy, Severus rivedeva l’apprezzamento per i suoi filtri, innegabilmente migliori di ogni altro sul mercato, misto alla vergogna di chi, l’anno prima, li aveva invece sempre recisamente rifiutati borbottando fra i denti che non voleva correre il rischio che i suoi studenti finissero avvelenati. Sì, decisamente Madama Chips avrebbe voluto mangiarsi la lingua per quelle accuse infamanti che ora, con tutta evidenza, risuonavano in tutta la loro stridente falsità nei reciproci ricordi.Perfino la Cooman - che l’anno prima quando lo incontrava la sera nei corridoi lo fronteggiava insolente con la bottiglia di sherry in mano, senza neppure cercare di nasconderla ma, anzi, ostentandola con aria di sfida - ora gli sorrideva avvilita, e del tutto sobria, ancora incredula che le stelle non le avessero rivelato l’arcano segreto del preside. Se solo Sibilla avesse saputo quante dolorose Cruciatus Severus aveva dovuto subire anni prima per salvaguardare la sua vita e la sua mente! Solo con strenua fatica e molta sofferenza il mago era riuscito a convincere Voldemort a lasciar perdere la veggente, a non frugare nella sua mente - con oscuri sortilegi che l’avrebbero irreparabilmente danneggiata - per trovare il resto della profezia che in tempi lontani il mago gli aveva rivelato solo in parte; Severus aveva spudoratamente mentito, affermando