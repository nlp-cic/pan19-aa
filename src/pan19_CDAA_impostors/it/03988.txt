’Impero vuole togliercele in nome di una presunta unità. Prima ci impediscono di adorare Talos, poi mettono in dubbio che Ulfric sia stato onesto nel combattere contro Torygg! Skyrim non è come Cyrodiil, dovresti essere d’accordo almeno su questo.”

“E non dimentichiamoci dei Thalmor.” Mormorò Ruiza, continuando a scribacchiare qua e là sulla pergamena, ignorando le piccole macchie d’inchiostro ai margini.

“Ecco, grazie. Ulfric ha deciso di cacciare i Thalmor dalla nostra terra e far cessare i processi e le morti ingiuste a causa loro… e l’Impero?” il ladro alzò le sopracciglia, ironico. “Ah, già: è colpa del Concordato, se adesso i Thalmor spadroneggiano.”

L’Arcimago scosse il capo: “Sai benissimo che l’Impero non può permettersi di affrontarli. Pensi che agli imperiali faccia piacere avere gli Aldmeri tra i piedi? Hanno cercato di evitare la distruzione totale.”

“A discapito delle Province, ovviamente.”

L’assassino si intromise, pensoso: “Allora sarebbe il caso che Ulfric seguisse l’esempio di Hammerfell.”

“Hmmm…” sospirò Tsunehito, come se si fosse ricordato di qualcosa solo in quel momento: “Dimentichiamo che gli imperiali volevano uccidermi. Neanche il tempo di mettere piede a Skyrim, tra l’altro.”

Il ladro indicò il Dragonborn con un cenno del capo, come se le parole dell’altro bastassero a spingere tutti alla scelta più sensata.

Il momento di silenzio che seguì fu piuttosto pesante, interrotto soltanto dal graffiare di un carboncino su un foglio – sembrava che il bardo avesse molto altro a cui pensare.

“Va bene.” Rispose Asagi, corrucciato. “Ulfric riuscirebbe a mantenere coesione interna, senza ricorrere alla caccia ai Dunmer?”

“Inizio a sospettare che tu sia un elfo scuro in incognito.” Sbuffò Hiroki, incrociando le braccia. “Ulfric è una persona di nobili principi, ha soltanto bisogno di qualcuno che lo guidi e limiti la sua impulsività. Tolta la propaganda, non resta forse un sano impegno per ripristinare il culto che è stato ingiustamente reso illegale?”

“Sono in parte Dunmer, sì.” Fu la risposta lapidaria dell’Arcimago.

“Questo spiega molte cose…”

Il Dragonborn rise: “Ed io sono khajiit per un sedicesimo! Questo cosa spiegherebbe?”

Hide-zou rise di rimando: “Beh, siete comunque Bretoni, il caro sangue Nord non è stato contaminato!”

“Hmm, fa proprio ridere.”

“Beh, Hiroki, finché ti associ ad un Bosmer e ad un mezzo Dunmer mentre fai propaganda pro Ulfric…” fece notare Ruiza, col capo chino sul proprio lavoro.

Il ladro scosse il capo e gettò un’occhiata all’Arcimago e all'assassino. “Mi dispiace”, mormorò, non senza un evidente moto d'orgoglio che lo spinse a guardare altrove – per il denaro, tuttavia, sarebbe passato sopra cose ben peggiori.

“In ogni caso…” continuò il bardo, distrattamente. “Credo che i Manto della Tempesta combattano per liberare Skyrim da chi non opprime questa regione.”

“Ruiza, da Nord a Nord: l’Impero ha bandito il culto di Talos.”

“Non fraintendermi, sono del parere che l’Impero abbia fatto una scelta pessima…” Ruiza alzò il capo dal foglio che aveva scarabocchiato nell’ultima mezz’ora, ma non guardò Hiroki; al contrario, scrutò il Dragonborn. “Ma gli Aldmeri sono il vero pericolo.”

“Interessante…” Tsunehito mise via il cestino di dolci con il quale si era trastullato, improvvisamente ricettivo. “Continua.”

“L’Impero non avrebbe avuto ragione di opprimerci, se non fosse stato forzato a firmare il Concordato. Prendersela con esso ha senso, se la si vede dal punto di vista di Hiroki… ma ha senso anche ribadire che l’Impero, al momento, è la sola forza che può mantenere la coesione di Skyrim.”

L’Arcimago e il ladro si scrutarono a vicenda, curiosi.

“Facciamo il doppio gioco?” chiese l’assassino, perplesso.

“Andiamo alla fonte.” Mormorò Tsunehito, come se avesse improvvisamente compreso.

Il bardo annuì. “Sappiamo bene che l’Impero, per adesso, non ha possibilità di ribellione contro gli Aldmeri. Cacciarli da Skyrim significherebbe dare loro una lezione – del resto, non hanno fatto la stessa cosa, ad Hammerfell?”

“In sostanza, anche tu stai proponendo una secessione.” Si intromise l’Arcimago.

Il Dragonborn lo scrutò con intensità; cercando di raccapezzarsi, propose piano, come se le sole parole potessero causare danni: “Non una secessione. Potremmo costituire un movimento di liberazione contro i Thalmor… insomma, spargere la voce fino a Cyrodiil.”

“Unirci tutti insieme per scacciare i veri invasori.” Aggiunse il ladro, evidentemente colpito. “Ci sto.”

“Se dobbiamo schierarci, che sia contro coloro che hanno colpe reali!” convenne l’assassino.

Asagi li scrutò come se avessero partorito un’assurdità, non ancora convinto che il tutto non avrebbe portato ad una dolorosa secessione.

Da bravo bardo dotato del dono della persuasione, Ruiza aggiunse: “Imperiali e Manto della Tempesta uniti sotto un unico stendardo. Potresti dire di aver contribuito a qualcosa che sembrava impossibile… un’impresa per riportare la pace su tutta Tamriel.”

“E per quanto concerne le conseguenze?”