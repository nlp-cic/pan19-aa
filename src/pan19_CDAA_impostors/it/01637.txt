un bambino iperattivo che saltellava in giardino. Hermione si era Materializzata poco dopo tra i resti della cena carbonizzata, e con sguardo severo gli aveva fatto promettere di non provare mai più a cucinare.

---

La seconda volta che aveva provato a chiedere la mano di Hermione, erano stati attaccati da un’orda di Asticelli.
Quella volta, Harry aveva provato a chiedere aiuto a Ginny.


“Dovresti portarla in un posto romantico, Harry! Sarà una delle cose che vuoi che ricordi per tutta la vita”.
Per lui, il posto più romantico era Hogwarts, ma Ginny aveva dissentito.
“Ci vuole qualcosa di nuovo, che possa associare solo alla tua proposta. E non al C.R.E.P.A o a Neville che fa esplodere calderoni.”


E così aveva ceduto, e aveva preparato tutto l’occorrente per un picnic sotto una quercia, nella foresta di Taynish; il cibo per il picnic era stato gentilmente offerto dalla gastronomia vicino casa, visto che ogni volta che provava ad avvicinarsi ai fornelli scattavano gli incantesimi di allarme piazzati da Hermione. Aveva portato del vino bianco, e l’avevano sorseggiato mentre il tramonto tingeva di fuoco le foglie. Era tutto perfetto. Harry aspettava solo il momento giusto, al crepuscolo, quando le prime lucciole fossero apparse tra gli alberi, e poi...
“Harry, che ne dici di tornare a casa? Inizia a far freddo”.
Harry si voltò di scatto verso Hermione. Osservò con orrore mentre iniziava a radunare le loro cose con un colpo di bacchetta; nel panico, si guardò freneticamente tra gli alberi.
“Ma no, rimaniamo ancora un po’! Ecco, posso prendere un po’ di rami e fare un fuoco...”
“Harry, aspetta, no!”
Troppo tardi. Un’orda di Asticelli si era mossa a difesa degli alberi, e solo l’intervento pronto di Hermione impedì che gli cavassero un occhio. Prima di Smaterializzarsi, Harry aveva guardato le prime lucciole fare capolino con sguardo truce.

---

La terza volta, be’, non l’aveva chiesto a Hermione.


“Harry caro, ma è normale che non abbia funzionato! È la Maledizione delle donne scarlatte!”
Harry aveva sputato il tè che stava sorseggiando.
“La... cosa? Hermione non... Cosa?”
“Oh, no, Harry caro, certo che no!” l’aveva rassicurato la signora Weasley. “Non mi permetterei mai...! È una tradizione del Mondo Magico. Se non chiedi prima la mano ai genitori, la proposta non potrà essere portata a termine.”
Harry aveva dei dubbi al riguardo, ma la signora Weasley lo stava guardando con aria minacciosa.
“E poi, quale ragazzo di buona famiglia non andrebbe prima a chiedere la mano al padre della sposa? Avete qualcosa da nascondere, per caso?”


Aveva approfittato dell’occasione la settimana dopo, quando erano andati dai Granger per il pranzo della domenica. La signora Granger era andata in cucina a pulire i piatti; conoscendo Hermione, sapeva non avrebbe resistito più di cinque minuti prima di provare a convincere la madre a farsi aiutare con la magia (“Oh, ma cara, sono solo due piatti! Voi ragazzi e la magia, non sapete più muovere un dito da soli!”). Era il momento perfetto.
“Signor Granger, la disturbo?” aveva esordito Harry entrando in salotto.
Il signor Granger s’era svegliato con un sussulto, e l’aveva guardato con aria confusa.
“Harry? Cosa...? Dimmi pure, figliolo”.
“Mi dispiace averla svegliata! Posso aspettare, se vuole continuare a...”
“Oh, sciocchezze! Posso sempre dormire dopo. Cosa dovevi dirmi?”
A Harry si era improvvisamente seccata la gola.
“Io... volevo chiederle...”
Il signor Granger l’aveva guardato con aria rassicurante. Harry non aveva mai visto nulla di più minaccioso.
“Io...”
Non sapeva cosa dire. Nella mente passavano solo scene del signor Granger con un archibugio che lo cacciava dalla sua proprietà intimandogli di stare lontano da sua figlia. L’immagine, doveva ammetterlo, strideva un po’ col signore che lo guardava bonario da sopra gli occhialini.
Harry prese un respiro come una rincorsa.
“Signor Granger, sa che io Hermione stiamo insieme da tanti anni ormai, e quanto io la consideri importante nella mia vita. La persona più importante della mia vita, senza ombra di dubbio. E so che siamo ancora giovani, ma abbiamo già avuto problemi per una vita intera, e comunque queste cose non dipendono dall’età, giusto? Non penso proprio di svegliarmi tra tre anni e pensare di non voler vedere Hermione come prima cosa la mattina... In cucina, signore. Dopo aver dormito in stanze separate perché non mi permetterei mai, signore.”
“Harry...”
“Quello che voglio dire, signor Granger, è che sua figlia mi rende ogni giorno la persona più felice del mondo, e non potrei desiderare nessun altro con cui passare il resto della mia vita. Incontrare Hermione è la cosa migliore che mi sia capitata dopo Hogwarts.”
“Harry...”
“Insomma, signor Granger, volevo chiederle il permesso, sa. Per sposare sua figlia.”
“Cosa?” avevano strillato con unica voce la signora Granger e Hermione, sulla soglia del salotto.

---

La quarta volta, infine, l’aveva detto a Hermione