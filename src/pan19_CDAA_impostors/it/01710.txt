?».

Lo fissi, appena appena sorpreso. «Sono minorenne, non posso bere».

«Un bicchiere non ti ucciderà mica, no? Non ti sto chiedendo di ubriacarti».

Non hai esattamente la più grande voglia di ingurgitare alcool, ma non vuoi deluderlo, e annuisci «Giusto un bicchiere andrà bene».

La strada fino al Gambrinus, una meta quasi obbligatoria per chiunque voglia godersi un briciolo di edonismo d’epoca, è lunga, ma comprensibilmente Dio vuole approfittarne. «Sei già stato qui?» gli chiedi.

«No, naturalmente» risponde. Le sue mani, noti, sembrano particolarmente eleganti, ma forse per un effetto della luce e delle lunghe unghie laccate di nero, sembra che la pelle lì sia appena più scura, rispetto a quella diafana del suo volto, la stessa tonalità della tua. «Preferisci qualcosa in particolare?» ti domanda.

«No, prendo qualsiasi cosa tu prenda».

«Potrei prendere qualcosa di molto forte, sai? L’alcool non ha effetto su di me, per quanto continui ad apprezzarne il sapore, ma tu potresti restarne colpito».

«Figurati se un bicchiere di liquore potrebbe stendermi» ribatti, e poi aggiungi «Dopotutto, sono tuo figlio, no?» per farlo sentire orgoglioso e bearti tu stesso di quell’orgoglio. E lui ti sorride, e ti senti le viscere diventare poltiglia per l’emozione.

Il liquido che il barista ti consegna in mano sembra ambra liquida, e credi che se l’anima di Dio avesse un sapore, sarebbe proprio come quello del Godfather che stai assaggiando: amarognolo, ma anche dolce, ed infine aspro a ricordarti di quanto ubriacarsi, o stare accanto a lui, sia una pessima, pessima idea. Ma ti riscalda le membra, sebbene metta il tuo stomaco in subbuglio, e poi ti lascia un senso di decadenza e solitudine, nonostante le chiacchiere continuino a scivolare dalle tue labbra.

«Sono quasi le dieci» noti buttando un occhio verso il tuo cellulare.

«Devi tornare a casa presto?».

«Preferirei non tornarci affatto, per oggi, ma non ho altro posto dove dormire...».

«Puoi sempre dormire da me».

Il tempo sembra gelarsi, fissarsi nel punto preciso in cui, con totale nonchalance, ti ha chiesto di dormire con lui, e il tuo cervello è intanto partito per lande di idee raccapriccianti. Per fortuna, la gente continua a muoversi e a parlare, sebbene tu senta le loro voci come ovattate, il che significa che è solo una tua impressione, e non lo Stand di Dio, che secondo le voci che ti sono arrivate è capace di tanto. Con la gola improvvisamente secca, rispondi «Va bene», e ti rendi conto di aver firmato la tua condanna.

La strada fino all’albergo dove pernotta è breve, e ovviamente, dove poteva pernottare, se non nell’albergo più ricercato di Napoli, il Grand Hotel Vesuvio? Gli interni sono proprio quelli che ci si aspetta da un hotel di lusso, dalle luci calde, alle poltrone che solo a guardare vien voglia di sprofondarvici e uscirne solo una volta che i segni del tessuto e della pelle conciata si siano permanentemente trasferiti sul corpo, fino a ciò che chiunque indossava lì, tanto i clienti quanto i dipendenti; perfino l’aria sembrava profumare in modo diverso, ricco, non capisci bene come, ma è così e basta. Ti senti fuori posto, in mezzo a tutta quell’opulenza.

Segui i suoi passi, restando nascosto dietro di lui mentre chiede la chiave della sua stanza. Non senti bene cosa sta dicendo, ma di sicuro sta cercando di convincere la receptionist a farti salire su in camera, e conoscendolo, per lui un’azione del genere è di una semplicità disarmante, e in pochi istanti prende la chiave dalle mani della spaesata dipendente e ti fa cenno di seguirlo.

Un brivido comincia ad arrampicarsi lungo le tue braccia, indistinto, ma lo senti, e diventa sempre più chiaro man mano che cammini, entri in ascensore, ma i suoi contorni sono ancora sfumati, e l’inquietudine prende presto a grattare i tuoi intestini. Di sottecchi osservi il suo volto, e lo vedi come una maschera impenetrabile, non un sorriso sulle sue labbra, non una luce negativa né positiva nelle sue iridi; qualsiasi cosa stia architettando, non lascia che un solo muscolo lo tradisca.

Le suole delle vostre scarpe fanno un rumore chiaro sul parquet dei corridoi, e anche la serratura fa solo suoni metallici ma dolci, quando Dio apre la porta e ti lascia entrare nella sua camera. Ti guardi attorno notando come il lusso dell’hotel sembra comunque sbiadire rispetto a quello lì dentro, tra i tappeti persiani, i mobili d’ebano, le pesanti tende che arrivano fino al pavimento senza lasciare alla luce lo spazio per entrare. Ovunque il tuo sguardo si posi, senti l’edonismo di tuo padre, che ormai chiusa a chiave la porta si porta al centro della stanza, sempre in quella strana maniera per mascherarsi.

Ma una volta arrivato a pochi passi dall’enorme letto, si volta, e vedi le sue labbra aprirsi in un sogghigno che mostra appieno i suoi canini mostruosi. Improvvisamente, quel brivido nebbioso che ti correva su per il corpo ficca le unghie nel tuo cervello, come se qualcuno ti avesse dato una