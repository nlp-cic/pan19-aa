? Adesso dovrai ammettere che avevo ragione io!”  “Però…” discusse il fratello minore, grato, per una volta, delle loro divergenze di opinione, nella speranza di irritarlo così tanto da fargli dimenticare il suo proposito. “Se non sbaglio hai usato del grano ibrido, no? Vuol dire che probabilmente i semi nuovi sono sterili, e anche se così non fosse, l’anno prossimo dovrai comunque comperarne degli altri, perché se seminassi parte del raccolto di questa stagione non otterresti un risultato omogeneo. Potrebbero esserci piante più alte, più basse, con meno semi…”   Non ci fu niente da fare; il maggiore era così intento a pensare alla sua veranda che non si accorse nemmeno che non gli aveva dato ragione. Lo vide picchiare l’accetta contro il tronco mentre il ferro affondava sempre di più ad ogni colpo, vide l’albero contorcersi come se stesse cercando di scappare… e lo vide cadere proprio sul fratello, schiacciandogli il torace.   Pianse, perché, anche se suo fratello era stato testardo e presuntuoso, gli aveva voluto molto bene; ma ormai, l’unica cosa che poteva fare per lui sarebbe stato pregare al suo funerale. E pianse anche alcuni giorni dopo, quando uno dei braccianti gli riferì che aveva di nuovo visto ‘le figure’ sulla collina, dopo il tramonto: ma la musica che sempre sembrava di sentir aleggiare in quel luogo era molto più triste del solito, e non erano quattro, ma soltanto tre.   Passò il tempo, e il secondo dei fratelli venne a fargli visita. “Beh, salve, fratellino! Sempre occupato eh? Dovresti lavorare di meno se usassi un po’ dei nuovi concimi chimici! Ma come fai ad avere dei raccolti così buoni, dalla terra magra che ti è toccata, semplicemente spaccandoti la schiena?” “Non fatichiamo tanto come crederesti. Rimettendo sotto terra le foglie secche, gli steli del grano e così via, forse non concimiamo tanto come fai tu, ma il nostro terreno è molto più morbido. Ho notato che hai dovuto comprare uno di quei trattori ultrapotenti, e forse dovrai sostituirlo già l’anno prossimo…”  “Certo! Non si può fermare il progresso! Comunque, tu continua pure a modo tuo. Sono passato solo per dirti che uno dei prossimi giorni verrò ad abbattere l’albero che mi spetta, sulla collina. Ho per l’appunto bisogno di una staccionata.”  “No per favore, non farlo. Se non ti bastano le raccomandazioni di papà, pensa a nostro fratello!”  “E cosa c’entra? È stato imprudente, tutto qui. Io, prima di buttarlo giù, reciderò tutti i rami, così non potrà fare vela col vento. E poi starò attento a non mettermi dalla parte dove deve cadere…”   Infatti.   Fu molto attento, effettivamente; si presentò addirittura con una banderuola, per capire da che parte girava il vento, ed evitare che gli buttasse addosso l’albero. E prima di mettere mano all’ascia usò la sega, per tagliare via i rami più pesanti e pericolosi. Ma proprio mentre se ne stava occupando (lavorava dal basso in alto, per poter tagliare più vicino al tronco) uno dei rami che non aveva ancora toccato si spezzò, con un rumore simile ad un grido… e gli cadde in testa.   Anche questa volta, non ci fu niente da fare; era morto sul colpo.  Ci fu molto dolore, ma anche sconcerto.  Sembrava che il destino non solo si accanisse contro di loro, ma seguisse punto per punto le frasi sconnesse che il padre aveva balbettato sul letto di morte: non solo chi molestava la collina e i suoi alberi ne soffriva, ma le varie morti stavano avendo l’effetto di riunire la proprietà; i fratelli se l’erano divisa in quattro parti, e ormai erano soltanto due, divise fra i due più giovani. Per qualche anno le cose andarono molto tranquillamente, anche perché i ragazzi erano molto occupati a rimettere in sesto, secondo le loro idee, le parti che avevano ereditato: uno stava pazientemente ricostruendo le siepi, che erano state abbattute per far passare un trattore più grosso, e ricominciando a concimare e coltivare come si era sempre fatto, grano un anno e fagioli il seguente. L’altro aveva il suo bel da fare per sbarazzarsi di tutte quelle erbacce infestanti dal terreno che era stato del fratello; pareva che, con tutta la sua mania per i semi migliori, non avesse mai pensato a sbarazzarsi ben bene di piante inutili come i papaveri.  Però, un po’ alla volta, riuscirono ad assestarsi di nuovo in un confortevole tran-tran e, di conseguenza, trovarono il tempo di pensare ad altro.  Il risultato fu che il più giovane iniziò a pensare, più seriamente del solito, a una ragazza che conosceva, e che avrebbe potuto rendere più lieta la sua casa, così deprimente da quando sulla collina si vedevano soltanto due figure, abbracciate l’una all’altra come per proteggersi; e l’altro, che non aveva nessuna intenzione di sposarsi, ma amava la vita comoda, decise di costruire un gazebo, in cui sedersi a prendere il tè o a fare dei pic-nic senza doversi preoccupare del sole. Così, neanche due giorni dopo aver deciso, si trovava alla fattoria del