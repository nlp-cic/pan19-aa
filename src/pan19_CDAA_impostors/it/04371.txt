Una scuola per scagnozzi nelle fogne di New York, iniziativa originale.») e di scienza («Vi interesserà sapere che Magneto è stressato.»). Sono persino riusciti a comunicare in modo civile, lui e Thor.

E gli è sembrato di vedere qualcosa sul suo volto. Forse non tutto è perduto.

Vuole di più, ammette pateticamente con se stesso. Il suo amore e la sua coscienza non sono una marea mutevole, come credeva nei momenti di rabbia e disperazione, ma saldi come le radici di una vecchia quercia, bruciata e rinata dal fulmine. Vorrebbe non aver fatto tutto ciò che ha fatto per arrivare a capirlo.

Le genti di Midgard considerano questa notte una notte di speranza. Se soltanto ci fosse ancora un miracolo per lui. Uno soltanto.

 


Un neonato piangeva – e in un deserto di ghiaccio qualcuno lo ha sentito.


 

Questa volta non lo sprecherebbe.

«Stark festeggia la fine dell'anno» dice Thor, alla fine. «Posso portare un secondo invitato.»

E nonostante tutto, Loki non può credere di averlo sentito davvero. Esita, incapace di distogliere gli occhi.

«Ma se non vuoi andare, potremmo camminare un po' insieme. Il grande parco è molto bello durante il periodo di Yule.»

«Lo stai chiedendo a me» fa Loki, mentre i piedi lo portano avanti da soli. Se non sta attento potrebbe fare una sciocchezza. Come premere il viso contro una delle sue spalle.

Thor accenna un sorriso. «Non vedo nessun altro qui.»

«E la tua astrofisica?»

L'espressione di Thor è difficile da interpretare. «Jane è molto impegnata.»

C'è una storia da scoprire, lì, e Loki spera sia quello che pensa.

I suoi piedi si fermano. Se alzasse una mano potrebbe toccare i risvolti del cappotto di Thor, senza neanche doverla protendere. Vorrebbe essere abbracciato.


Oh, per favore, Laufeyson. Un po' di dignità.


Qualcosa deve trapelare dal suo viso, perché Thor lo scruta con attenzione.

«Cosa fai qui, la notte dell'anno nuovo?»

Che sia dannato se farà pietà. «E tu, Thor?» ribatte.

Di nuovo un sorriso, cauto ma più pronunciato. «Cercavo te.»

Loki apre la bocca e non esce suono. Poi: «D'accordo. Andiamo alla tua festa.»

«Davvero?»

«Passando per il parco.»

Anche se allunga la strada. Soprattutto perché allunga la strada.

 

Si allontanano camminando fianco a fianco, mani in tasca, volti semisepolti nei colletti. Osservandosi di soppiatto per capire cosa fare. Cosa dici al fratello che hai tradito, che ti ha tradito? Da dove ricominci a ricostruire un rapporto che si è deformato al punto da essere irriconoscibile? Come trovi il coraggio... come trovi le parole? È possibile?


Forse stai solo sognando, Loki...


Si accorge di aver deviato dal percorso quando una mano di Thor si chiude sul suo gomito e lo gira.

«Oh» fa.

«Di qua.»

Per un attimo si chiede se non sia tutta una trappola – se sia la volta in cui lo SHIELD metterà finalmente le mani su di lui. Ma Thor è tranquillo; tutt'altro che sospetto. Almeno in questo sa di conoscerlo ancora.

Quando arrivano al limitare del parco la luce si attenua. Lo attraversano in silenzio, accompagnati da luminarie che guizzano su alberi e prati. Mentre un leggero strato di neve scrocchia sotto le suole delle loro scarpe, cespugli si accendono a intermittenza e ponti brillano come miraggi del Bifrost oltre i rami delle boscaglie. In lontananza, nel grande prato, l'albero del Central emana la luce di un faro.

Non sono proprio soli. New York non dorme mai, dopotutto. Ma i più festeggiano lontano da quell'angolo di natura.

Si fermano a guardare una pista per slittini, con le sue staccionate e le slitte accatastate sotto catene di sicurezza. Il respiro di Thor si staglia netto e vigoroso contro lo sfondo nero della collina.

Il silenzio avvolge tutto. È come aver varcato un passaggio interdimensionale. Ma non è... non è greve di disagio, pensa Loki. È lo stato più tranquillo in cui la sua mente si sia trovata in – molto tempo. Molto.

«Ricordi i nostri giochi invernali?» chiede Thor, fissando gli slittini con un mezzo sorriso.

Li ricorda. Come se fosse ieri.

Ricorda anche mille altre cose, il cui pensiero ha cercato di rendere amaro a tutti per vendicarsi del fatto che erano divenuti amari per lui.

Quanti ricordi. Quanti momenti, ognuno prezioso a modo suo.

Quando si sente disgustosamente obiettivo si chiede come abbia potuto commettere tutti quegli errori – calpestare tutti quei legami. Non dimentica i torti che gli sono stati fatti, no; ma riconosce i propri, e sono tanti. Il giorno in cui ha tenuto lo Scrigno ha perso il controllo. Da allora ha abusato di ogni affetto, debolezza, apertura, atto di buona fede. Ha esagerato finché... finché non è stato troppo tardi.

Come hanno potuto fargli questo? Come ha potuto fare questo?

Come sono potuti arrivare a tanto.

«Che cosa è cambiato da allora, Loki? Cos'è andato storto?»

C'è troppo da dire; e anche se fosse in grado di comprimere tutta quella sofferenza in concetti, in