, coglione. Anzi, con te non ci parlo proprio».
«Quale parte della frase “Lasciate parlare me” non hai capito?», bisbigliò JD a denti stretti.
Sam si schiarì la voce e prese Dean in disparte.
«Ehm… che ne dici di farti un giro?».
«Cosa? Perché? Un giro dove?».
«Perché è chiaro che con te nei paraggi non caveremo un ragno dal buco. Hai appena fatto imbufalire la proprietaria».
«Come fai a dire che è la proprietaria?».
«Il coyote sulla spalla, idiota. Ti prego, fai un favore a tutti e vai a fare compagnia a Darla, sono sicuro che troverete il modo per ammazzare il tempo».
Dean ci pensò su per qualche istante, poi sorrise.
«Giusto. Buona idea».
Da dietro il bancone, Halona sbuffò.
«Ti pareva che quella troietta di Darla non saltasse fuori in qualche modo. Sei proprio spiccicato a mio marito».
Per essere una vecchia decrepita, l’udito le funzionava anche troppo bene.
Qualche minuto più tardi Dean era tornato alla macchina. Prese posto accanto a Darla, sul sedile posteriore.
«Già di ritorno?», chiese lei senza distogliere l’attenzione dal cellulare.
Dean annuì distrattamente, lo sguardo perso nel vuoto. Poi qualcosa andò al suo posto, come nel gioco del tetris, e si voltò a fissarla.
«Per caso ti sei fatta il marito della proprietaria?».
Gli occhi sempre sullo schermo del cellulare. Darla arricciò soltanto un angolo della bocca.
«Le voci corrono velocemente, a quanto pare».
Dean tornò a fissare il vuoto, aggrottando la fronte.
«Sono pazzo io, o lui assomiglia tantissimo a Keith Richards?».
«Aspetta di sentirlo cantare, allora sì che ti sembrerà Keith Richards».
«Cavolo, me lo scoperei perfino io uno con la voce di Keith Richards».
«Vedo che hai colto il punto!». Darla sospirò pesantemente e lanciò il cellulare nella borsa. «Mi annoio. Pomiciamo?».
Lui si strinse nelle spalle.
«Perché no!».



Non appena Dean era uscito dal locale, Sam aveva messo su una faccia da Mea Culpa e, guardando Halona dritto negli occhi, aveva pronunciato le paroline magiche: “La prego di perdonare il comportamento di mio fratello, signora”. Forse era stata la sua espressione contrita, forse erano stati i suoi modi educati, forse perché l’aveva chiamata “signora” con una certa reverenza, fatto sta che Halona aveva abbozzato un accenno di sorriso, cosa che JD le aveva visto fare soltanto due volte da quando la conosceva, e poi aveva detto loro di seguirla fino a un tavolo appartato.
«JD, non pensare che abbia dimenticato la mia domanda», disse lei, mentre si sedevano. «Chi è questa gente che ti porti dietro?».
Sam, a differenza di Dean, aveva capito tutte le parti della frase “Lasciate parlare me” e rimase buono buono in silenzio in attesa che JD si spiegasse.
«Sono miei clienti. Stanno cercando una persona che Wile potrebbe aver conosciuto».
Gli occhi di Halona si strinsero in due fessure sospettose, mentre sondavano il viso di Sam.
«Perché?».
«Be’, loro…».
«Non l’ho chiesto a te, JD», lo interruppe Halona, continuando a fissare Sam.
Merda, pensò, ma Sam non sembrava essersi scomposto. JD sperava con tutto il cuore che non tirasse fuori la storia dei fantasmi, perché altrimenti erano fottuti.
«Abbiamo un conto in sospeso con lui», disse semplicemente.
«Che tipo di conto in sospeso?».
«Non posso dirlo».
«Allora io non posso aiutarvi».
Il contatto visivo tra Halona e Sam non si era interrotto nemmeno per una frazione di secondo. JD avrebbe voluto avere una confezione di popcorn con sé per godersi la scena. In compenso poteva fumarsi una sigaretta: frugò nella tasca della giacca e si ritrovò in mano pacchetto, zippo e un anello.
«Signora, capisco benissimo il motivo della sua diffidenza nei miei confronti. Probabilmente mi crede uno sbirro e anche se posso assicurarle che non lo sono, so che la mia parola vale meno di niente in questo posto e che ogni tentativo di convincerla del contrario sarebbe inutile. So anche, però, che persone come lei considerano la loro gente come una famiglia e che la famiglia si difende a costo della vita. Mio fratello ed io siamo gli ultimi rimasti della nostra, di famiglia, i nostri genitori sono morti per mano dello stesso individuo e adesso siamo a caccia di vendetta».
L’espressione di Halona era indecifrabile.
«L’uomo che Wile potrebbe aver conosciuto… pensi sia lo stesso uomo che ha ucciso i vostri genitori?».
Nascondendosi dietro la sigaretta, JD cercò di suggerire con lo sguardo a Sam che era meglio non esagerare con le minchiate.
«No, ma… lavorano dalla stessa parte, diciamo così».
Ecco, bravo.
Halona incrociò le braccia al petto.
«Hai un nome?».
Sam scosse la testa.
«No, purtroppo. Però… ecco, porta un cappello da cowboy e ha una cicatrice sulla guancia destra. Ricorda nessuno che potrebbe corrispondere a…».
«Killer Joe. Joe Cooper. Un sicario professionista. Dubito, però, che possa esserti utile nella tua caccia, ragazzo, non se ne sa più nulla da almeno trent’anni».