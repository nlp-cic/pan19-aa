se lo fosse d’un tratto dimenticato.

[due anni dalla distruzione della colonia XI]
“Comunicazione dell’ufficiale Elias Larsen da destinarsi subito al Comandante. Parlo dalla sala di controllo, postazione 15. Avvistata una nave nemica a ore dodici. Secondo i miei radar, si tratta di un’ausiliare della flotta 1216. Attendiamo ordini, passo.”
“Qui parla il Comandante Jeanne Sanders. Parlo dalla sala di comando. Segnalare immediatamente la posizione della nave nemica e allontanarsi dalla zona di tiro, passo.”
“Qui parla l’ufficiale Elias Larsen. Desidera attaccare? Passo.”
“Qui parla il Comandante. Ripeto: allontanarsi dalla zona di tiro. Siamo una nave di ricognizione, è necessario segnalare la posizione della nave nemica. Non ci viene richiesto nessun tipo di azione bellica. Passo e chiudo.”
[…]
“Comunicazione dell’ufficiale Elias Larsen da destinarsi immediatamente al Comandante. Abbiamo ricevuto una richiesta di soccorso, passo.”
“Qui parla il Comandante. Di cosa si tratta? Passo.”
“Qui parla l’ufficiale Elias Larsen. C’è un ragazzo, Comandante. È da solo. […]”

[presente]
Ad Ethan era stata assegnata la custodia dagli archivi del personale. Dentro a una serie di cassetti cubici, con i quali era stata ricoperta l’intera superficie della stanza virtuale, erano conservati tutti i diari di bordo di ogni singolo essere vivente che avesse calpestato il suolo della nave. Non era un compito particolarmente difficoltoso, si trattava semplicemente di inserire i codici di attivazione per ogni singolo archivio di dati; tuttavia era necessario che il custode fosse una persona a cui dare piena fiducia. Ethan si era rivelato il soggetto più adatto, sia per la sua affidabilità sia per la sua terrificante intelligenza; non era insolito infatti che le navi nemiche cercassero di hackerare quella fortezza così ricca di informazioni. Ethan le aveva sempre battute sul tempo, con una strategia pressoché infallibile: la stanza virtuale si spostava da un capo all’altro della nave in continuazione, e solo lui poteva conoscerne l’esatta posizione.
Questo Shawn lo sapeva bene. Talmente bene che l’unica via possibile per raggiungere il suo scopo sembrava proprio quella di rivolgersi a Ethan stesso.
“Vorresti che ti permettessi l’accesso alle informazioni di Andy?” lo fissò torvo lui. Non solo era più grande di lui di qualche anno, ma lo sovrastava anche in altezza: Shawn al suo cospetto si sentiva un ragazzino, nonostante ormai avesse quasi trent’anni. “Pensi davvero che ti lascerei fare una cosa simile?”
“Stavamo per sposarci, ricordi?” rispose Shawn. Aveva profonde occhiaie e ogni tanto si stropicciava gli occhi arrossati. “In teoria avrei potuto farlo.”
“Con il suo consenso,” rimbeccò Ethan, “e mi dispiace dirlo, ma non so se te l’avrebbe concesso.”
Shawn aveva sempre sospettato che non fosse mai stato molto simpatico a Ethan. Era una brava persona, ma molto burbera. Non era esattamente uno di quei soldati che si attenevano con ottusa scrupolosità alle leggi; semplicemente si concentrava su ciò che era più conveniente. E ovviamente, Shawn lo sapeva benissimo, lasciare che il Diario di Bordo di un astronauta appena scomparso venisse trafugato da qualcuno che non fosse il suo fantasma o il Comandante non era conveniente.
“Nessuno ha voluto indagare sulla faccenda, ma il Comandante ha intenzione di revisionare comunque i suoi dati per capire meglio le dinamiche della faccenda. Ho l’ordine di non far avvicinare nessun altro al suo database.”
Shawn si dondolò sui piedi. Sapeva di non aver nessun diritto in merito, e sapeva anche che sarebbe stato difficile convincere Ethan ad aiutarlo. Poteva però giocarsi un’ultima carta. “Non serve che il Comandante lo sappia. Mi farai una copia,” mormorò innocentemente.
Ethan assottigliò gli occhi, corrucciando le labbra. Era la tipica espressione che assumeva quando iniziava ad arrabbiarsi sul serio. “Shawn Hopkins, stai giocando col fuoco.”
Prima che Ethan aggiungesse qualcos’altro, Shawn lo guardò negli occhi. “Ho qualcosa da dirti,” disse. “E so che può interessarti.”
Ethan inarcò un sopracciglio: il viso serio e sconvolto di Shawn era pallido sotto le luci chiare del corridoio vuoto. Gli occhi lucidi sembravano quasi chiedergli perdono per quell’azzardo in fondo appena accennato e nemmeno progettato granché bene: quello davanti a lui era il volto di un giovane disperato. “Ti ascolto,” disse infine, abbassando il tono della voce. Qualcuno lo avrebbe definito un tentativo ridicolo di mostrarsi comprensivo.
“Andy non è morto.”

“Diario di bordo del Comandante Jeanne Sanders, due anni dalla distruzione della colonia XI. Giorno duecentonovantaquattresimo, ora φ32. Parlo dalla mia cabina.
[pausa]
La nostra nave ha accolto a bordo un richiedente asilo della flotta nemica. Ha all’incirca vent’anni, dice di chiamarsi Andrew Cohen ed è stato abbandonato nella nave dal resto del personale. Non sa darci spiegazioni di nessun genere. Come da protocollo, lo stiamo trattenendo in quarantena per evitare il propagarsi di malattie infettive, ma dai controlli sembra perfettamente sano. È stato classificato come soggetto non pericoloso secondo le norme vigenti.
[pausa]
C’è qualcosa che non mi convince in questa faccenda, quindi ho incaricato il personale delegato di fare alcune indagini sul suo conto; dopodiché comunicherò al