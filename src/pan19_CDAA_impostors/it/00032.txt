dito ammonitore in faccia al rivale – nessuno poteva immaginare che l'avrebbe usata per respingere l'attacco del Conte Nero. Cosa che, vi ricordo, ci ha salvati tutti, per quanto ai presenti, qui, secchi ammetterlo.

– Ha infranto le regole e messo in pericolo tutti. – s'intromise un'altra veste rossa. Forse troppo giovane per il ruolo che ricopriva, il mago sfoggiava una sicurezza molto vicina all'arroganza del collega. Si frappose tra questi e il suo rivale, i capelli biondo miele legati in un'ordinata treccia che, alla luce delle torce, riverberavano riflessi dorati. – Ha recitato un incantesimo di confino per il quale non era minimamente preparato – continuò – creando una breccia nella realtà che avrebbe risucchiato ogni cosa. Pura fortuna che, inghiottendo anche il suo creatore, si sia chiusa. Kanda meritava la punizione.

L'uomo non era abbastanza alto da ingaggiare in uno scontro di sguardi, ma sopperiva egregiamente con il portamento. Tyki Mikk socchiuse appena le labbra, mostrando un accenno di denti candidi.

– Ah, ecco che il cagnolino abbaia per difendere il padrone. – esclamò, provocando un moto di stizza nel suddetto padrone. – Nessuno lo mette in dubbio, messer Howard Link, paladino delle regole. Kanda meritava la punizione, così voi avete sigillato la breccia con lui dentro. – accusò quindi; quando, come aveva previsto, la provocazione fu seguita da un completo silenzio, batté le mani ai presenti con gesto teatrale. Lentamente, ruotò su sé stesso mentre li scrutava in volto, per meglio godere delle espressioni che quell'applauso irriverente aveva provocato. Oh, se aveva colpito nel segno. – La questione è: sono trascorsi dieci anni, non è ora che questa 'punizione' sia considerata scontata? – chiese, le braccia aperte in un gesto eloquente e l'espressione di pari intensità, stavolta rivolto all'intero consiglio.

Il silenzio rimase immutato. La veste nera vagliò gli sguardi muti che gli venivano rivolti e rispose con l'ennesimo sogghigno. Tutti pendevano dalle labbra dell'Arcimago; il timore di esprimere ad alta voce un'opinione in contrasto con la sua volontà li paralizzava. Almeno metà di loro. L'altra metà, invece, aspettava di vedere in che direzione sarebbe andata la discussione prima di prendere una qualunque posizione.

– Io non sono il cane di nessuno – ribatté Howard Link, ostentando una calma imperturbabile – e, no, riaprire il passaggio è fuori questione. Perché ti interessa tanto, Mikk, a cosa miri?

A cosa mirava. Kanda era un allievo così capace, un mago potente; ansioso d'imparare. Incurante del tipo di magia che praticava. Potevano forse biasimarlo, se lo rivoleva indietro? Sotto la sua guida sarebbe divenuto un'eccellente veste nera. Sì, aveva un secondo fine. Uno come lui aveva sempre un secondo fine.

– Adesso basta! – tuonò Bookman dal suo scranno. Aveva seguito l'alterco senza intervenire per poter valutare le reazioni degli altri maghi e ora era pronto a comunicare la sua decisione. – Tutti conosciamo gli eventi e ciò che fu fatto allora era inevitabile – continuò – nessuno lo nega. Ricordate però che questo consiglio persegue e difende l'equilibrio, da ciò la presenza di tutte e tre le fazioni. Bene e Male sono concetti relativi, specialmente qui. La questione sarà messa ai voti.

Dopo di ciò, ogni mago confabulò con i suoi confratelli, finché, un rappresentante per ciascun ordine si fece avanti.

– Tutti sanno che Kanda Yuu era il mio pupillo – disse il mago, il cappuccio sceso a mostrare incolti capelli castani – e che l'amo ancora come un figlio; ma non posso negare il rischio. Il voto delle vesti bianche è contrario.

– Anche quello delle vesti rosse – fece eco Howard Link.

– Le vesti nere sono a favore – disse invece Tyki Mikk, mantenendo il suo sorriso sfrontato – ma in minoranza, purtroppo. Quindi immagino sia deciso. Peccato.

– La decisione è presa – ratificò l'Arcimago – questa riunione è finita.

La scuola gli piaceva, tutto sommato, e Lavi voleva dare il massimo impegno senza causare altro trambusto. Tuttavia, ciò che stava per accadergli non poteva in alcun modo essere previsto, tanto meno evitato. Per cui, quando gli ingredienti magici che stava mescolando per la lezione in corso cambiarono colore, Lavi si limitò a fissare l'intruglio.

S'immaginava di stare per assistere a una qualche reazione anomala dovuta a un suo errore, invece il liquido divenne trasparente e gli mostrò qualcosa che proprio non si aspettava di vedere: il ragazzo. Quello che s'era buttato giù dalla torre. Pareva addormentato all'interno di qualcosa, ma non riusciva a capire cosa fosse... allungò una mano per toccare l'immagine, nell'ingenua speranza che gli mostrasse di più, e sentì un sonoro 'crack'.

Appena le sue dita vennero in contatto con la superficie della pozione, l'immagine mostrata iniziò a creparsi, spaccandosi in mille pezzi. Eppure non svanì, anzi, mostrò che il giovane addormentato stava aprendo gli occhi. I loro sguardi s'incontrarono per un lungo istante, poi l'altro cercò di muoversi, inciampando nella cornice che lo circondava e