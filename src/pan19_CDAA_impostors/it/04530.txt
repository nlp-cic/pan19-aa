un problema scaturito da prepotenza ed ignoranza. Come mai abbia deciso che il Senpai sarebbe stato l’uomo che mi avrebbe fatto riabbracciare con gioia la vita, è difficile da capire addirittura per me. Il perché mi aspettassi che un bel giorno avrebbe afferrato il concetto e mi avrebbe permesso di avvicinarlo, o che sarebbe stato lui a prevenire questo favore venendomi incontro, sta solo in un’ingenuità speranzosa che ero convinto di aver messo definitivamente da parte. Avevo, e ho, bisogno di stabilità, ecco qual è il punto; e lui di certo può garantirmi almeno una placida, se non accattivante, routine. Adagiarsi in sentimenti non ricambiati, se non altro fino a quando restano nascosti, per qualche grottesco motivo dona spesso una piccola dose costante di serenità. Mi si chiami pure codardo, ma non smanio più dalla voglia di lottare. Per quanto si siano messi d’impegno nell’attribuire a me ogni responsabilità dell’accaduto, e pur avendo scelto volontariamente di mantenere il silenzio su ciò che ha ridotto a pezzi la mia adolescenza, ogni volta che accarezzo la prospettiva di ricominciare seriamente con qualcuno, i ricordi dell’ultimo periodo passato a Fukuoka ricompaiono per tormentarmi. Tatsumi-senpai non è Masaki-san; non basterebbe qualche pettegolezzo per indurlo a tentare il suicidio, ma so che le chiacchiere infastidiscono anche lui. Inoltre, presumibilmente, sono l’unico al mondo a conoscere la vera ragione per cui disprezza gli omosessuali. C’erano alcune questioni serie, quindi, alla base della mia feroce determinazione nel non farlo partecipe di certe mie aspettative. Una punta d’eroismo, verrebbe da pensare con sarcasmo, nel rimanermene ostinato ad assisterlo e ad inghiottire paternali neppure sempre indirizzate a me. Ho fatto sfoggio di una diligenza quasi squallida, nel subire remissivamente trattamenti che nessun uomo dotato d’amor proprio avrebbe mai tollerato in attesa di un’eventuale botta di fortuna. Sono abbastanza intelligente d’aver intuito quasi subito che il Senpai non è la creatura schiva e sensibile che avevo costruito nella mia immaginazione, ma gli ormoni mi sono venuti in aiuto incoraggiandomi a perseverare. Così, pur di accaparrarmi l’occasione di assaggiare un po’ della sua vita quotidiana, mi sono trasformato nell’efficienza fatta a kohai e ho assunto il ruolo dell’amico leale, ricevendone in cambio rari sorrisi nei quali crogiolarmi, diverse confessioni enfatizzate dal tintinnare di bicchieri ormai vuoti ma mai, mai una singola frase rivolta esclusivamente a me. Il desiderio di lasciarmi alle spalle questo perenne temporeggiare sarebbe tanto strano da comprendere, dopo quattro anni di stallo totale? Eppure, vorrei soltanto che fossimo entrambi felici. Che lui scoprisse che non c’è proprio nulla di mostruoso, nel ricambiare il mio affetto. Ho buttato via mesi interi, progettando modi sempre più complessi perché la mia presenza al suo fianco diventasse una costante da non valutare come una minaccia. Scrupolosamente, ho intessuto attorno al Senpai una rete minuziosa di tesi a sostegno del mio essergli indispensabile, e cavoli se sono riuscito a persuaderlo: dipende ancora completamente da me; brucia di una tale necessità di rimanermi aggrappato, qualsiasi cosa gli piaccia dire in proposito, da avermi concesso una fiducia spropositata nonostante i primi sospetti. Ecco perché, pur non pretendendo che arrivasse a corrispondermi, ho cominciato a fantasticare che, prima o poi, sarebbe giunto il momento in cui mi sarebbe stata regalata la possibilità di parlargli senza riserve, di accarezzarlo come accadeva solo nei miei sogni, di condividere con lui qualcosa che non fossero soltanto i miraggi di un uomo ormai sfinito. Persino adesso, la mia più ardita ambizione sarebbe ripagata dal vederlo appisolarsi tranquillo dopo il sesso, avvolto in lenzuola madide del nostro odore. Voglio affondare le dita in un guanciale che porti ancora impressa l’impronta tiepida del suo viso. Nessuno sforzo sarebbe troppo grande, per essere sacrificato sull’altare della decenza in cambio di una banalissima relazione normale. È troppo, chiedere di essere accettato semplicemente per quello che sono? L’ultimo gesto di cortesia che il Senpai ha avuto nei miei confronti risale a prima che mi classificasse come suo amico, forse. E, da quando a Tokyo è scoppiato il caso del suo fratellino e del relativo amante gay, la mia situazione si è fatta veramente insostenibile. La mia posizione, già a rischio, sta venendo abbattuta poco a poco dai suoi commenti acidi, dalla crudeltà manifesta della sua intolleranza: ritenevo che soltanto la mia famiglia potesse arrivare a sfiorare certi eccessi, ma evidentemente ho sottovalutato il Senpai. Non sarei stato comunque più in grado di mentire ancora a lungo; l’impalcatura di menzogne che avevo meticolosamente realizzato mi è franata addosso senza che dovessi rimanerne sorpreso: ho perso di vista il limite che non andava superato tanto tempo fa. Lo giuro: non era mia intenzione confidargli alcunché, né ferirlo od offenderlo. Che se la sarebbe presa se mi fossi dichiarato era ampiamente prevedibile; ecco perché avevo stabilito di abbandonare Nagoya senza avvisarlo e al diavolo le probabili, successive accuse di vigliaccheria. Un modo per cavarsela senza di me, qualcuno con cui sostituirmi alla svelta, l’avrebbe trovato sicuramente. Quella era giusto la via più scontata per limitare almeno i suoi danni, insomma. Non lo avrebbe saputo mai nessuno, ed entro qualche mese avrebbe cancellato dalla mente la mia immagine. Potevo mai gridargli ‘