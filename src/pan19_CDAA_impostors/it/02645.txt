; nonostante le spalle costantemente piegate e la testa ostinatamente bassa, Kurt poteva però vedere che Blaine era cresciuto di qualche centimetro.

Gli ho insegnato il rifiuto, aveva pensato, gli ho insegnato cosa significa avere il cuore a pezzi.

Burt li guardava durante la cena e Kurt evadeva il suo sguardo, non sopportando di vedere la delusione e l’amarezza negli occhi del padre.

Gli bastava Blaine ed anche lui da solo era troppo.

***Burt lo aveva chiamato nella soffitta, una domenica pomeriggio, e Kurt l’aveva trovato accanto ad un album di fotografie.

Kurt conosceva bene quell’album, lo sfogliava sempre da piccolo, per rivedere sua madre, appena dopo che lei se n’era andata. Dopo essersi avvicinato, si era seduto accanto a suo padre ed erano rimasti in silenzio per un tempo lunghissimo, sfogliando l’album, stranamente a ritroso.

Kurt guardava sua madre, in ogni foto, farsi sempre più sana, sempre più bella e radiosa ed era come se magicamente stesse guarendo e fosse di nuovo lì.

Suo padre aveva iniziato a parlare, poi, fermandosi su una foto che ritraeva Elizabeth e Kurt, lei inginocchiata davanti a lui, uno scricciolo di poco più di sei anni, intenta ad abbottonargli la camicia.

Burt gli aveva chiesto cosa ricordi di lei? e Kurt aveva iniziato a parlare del suo profumo, del suo sorriso e di come gli avesse insegnato a cucinare e cucire.

Suo padre aveva annuito. “Ti amava così tanto… e tu le volevi così tanto bene…” aveva mormorato, prendendo poi un profondo respiro; aveva accarezzato la fotografia, la mano grande e forte – come la conosceva Kurt da bambino – che copriva l’immagine quasi interamente.

“Vorrei tanto che lei fosse qui, in questo momento,” aveva detto Burt e Kurt aveva annuito, poggiando la testa sulla sua spalla. “Perché lei avrebbe saputo come dirtelo.”

“Cosa?”

Burt, invece di rispondergli, gli aveva raccontato com’erano nati i bambini ibridi; non per capriccio di un qualche collezionista di bambole, non per la felicità di una coppia che non poteva aver figli, ma per il dolore di uomo che aveva perso l’amore della sua vita.

Il primo bambino ibrido era la copia fisicamente esatta dell’amato, scomparso anni prima; era nato dal dolore, forse, ma era cresciuto ed aveva imparato soprattutto dall’amore.

Kurt conosceva quella storia e, un po’ innervosito per l’inaspettato cambio d’argomento, aveva chiesto cosa c’entrasse quello con tutto il resto.

Burt aveva sorriso amaramente, ma aveva continuato a raccontare di come, pian piano, i bambini ibrido avessero iniziato ad essere richiesti da coppie giovani che non potevano avere figli.

“Anche tua madre ed io chiedemmo, ma il creatore degli hybrid child era molto vecchio e molto lontano da qui, così… così iniziai a studiare il suo metodo.”

Kurt, allora, aveva allontanato la testa dalla spalla del padre, guardandolo con confusione; un terrore crescente gli si era bloccato alla bocca dello stomaco e gli aveva man mano riempito il petto.

“Ci vollero due anni per avere il primo prototipo e altri due per modificarlo e renderlo perfettamente funzionante, vivo.”

“Papà?”

“Blaine non è il primo hybrid child che ho creato, Kurt,” aveva detto Burt e tutto era crollato.

***

Il tempo, per i bambini ibrido, è un concetto molto relativo, specialmente all’inizio della loro vita; man mano che essi vivono insieme ai loro genitori umani o ai loro compagni umani, si abituano alla loro concezione del tempo, ma ne hanno comunque una visione distorta, che segue il loro ritmo, il loro tempo.

Un hybrid child invecchia molto più lentamente e non arriva mai oltre la prima giovinezza: Blaine non sarebbe mai cresciuto oltre i suoi apparenti vent’anni e Kurt nemmeno.

Ma era stato solo dopo quella sera in soffitta che Kurt aveva notato che il volto di suo padre era molto più segnato di quanto lo ricordasse un attimo prima; solo allora si era accorto che l’anziana dirimpettaia di casa non usciva più a prendere il latte e non si fermava più a chiacchierare con lui da anni.

Il tempo, per i bambini ibridi, è un concetto che si può ignorare e Kurt, fino a quel momento, l’aveva ignorato insieme a tutti i suoi segni.

***

Non era stato facile.

Kurt aveva rifiutato di parlare con suo padre per giorni e giorni; Blaine aveva tentato di avvicinarlo, ma la sua sola vista rendeva Kurt instabile, nervoso, estremamente consapevole di chi fosse, di cosa fosse.

Si domandava come avesse fatto a non accorgersene prima di allora; come aveva potuto ignorare una parte così fondamentale di se stesso.

Non è colpa tua, gli aveva detto Burt, confinato dall’altro lato della porta, sono stato attento che non te ne accorgessi mai.

Nessun taglio, nessuna malattia, niente.

Kurt, dopo quella conversazione, aveva preso un taglierino e si era fatto un lungo graffio sul braccio. Aveva fatto male, ma dalla ferita non era uscito del sangue: solo una linfa biancastra, quella che aveva visto uscire dal ginocchio di Blaine quando era caduto, la prima volta che si era arrampicato su un albero.

Faceva male, ma faceva