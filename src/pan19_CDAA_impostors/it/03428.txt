illuminata dall’abat-joure sul comodino; quando vede Alex si siede dritta, e il testo di What I Got le scivola a fianco.

«Hai i capelli sporchissimi» le comunica, parlando sottovoce per non svegliare Francesca che si è già coricata. Hanno scoperto che le luce non le dà fastidio, ma ha il sommo così leggero che dorme sempre con i tappi alle orecchie; infatti, ha l’abitudine di tenere la sveglia a volume massimo. Genn prende la tazza di camomilla e avvolge le dita lunghe attorno alla ceramica, soffiando sul liquido caldo prima di ingollarne un bel sorso.

«E tu puzzi» ribatte, con tutta la dignità che riesce a racimolare in quel momento.

Alex afferra il piumone dal letto di Genn e lo trascina sul proprio, avvolgendoselo attorno al corpo e godendosi il torpore immediato che la riscalda dal freddo imperioso di una Milano d’inverno.

«Per forza, sto sempre con te» ribatte con un piccolo sbadiglio; Genn prende un altro sorso della camomilla e poi, con una smorfia, porge la tazza ad Alex perché la metta via.

«Troppo dolce» tossicchia piano, ma posa le proprie caviglie su quelle di Alex sotto il piumone «Alè, sei gelida!» la rimprovera poi.

«Eh, scusa» mormora lei, poi accenna al testo «Te lo stavi rileggendo?»

Genn annuisce e Alex posa il capo sulla sua spalla mente lei liscia il foglio stropicciato sulle proprie gambe, prima di voltarlo in modo che entrambe possano leggere.

«Fucking and fighting, it’s all the same» recita Genn, sbuffando poi una risatina «Sembra la descrizione da manuale della mia ultima relazione» commenta. Alex aggrotta la fronte e fissa il rigonfiamento del piumone in corrispondenza del punto in cui le loro caviglie s’incrociano; cerca di ricordare i particolari dell’ultima storia di Genn che, a quanto le risulta, risale a quasi quattro anni prima.

«Stefano?» domanda, incerta. Stefano era il ragazzo con cui Genn si frequentava quando si erano conosciute; di lui ricordava solo che era due anni più grande, completamente idiota e che Genn lo aveva scaricato poche settimane dopo la loro stretta di mano ufficiale. Nel profondo del suo cuore, Alex aveva sempre sospettato che i due eventi fossero correlati fra loro.

«No, lui era lesso e rimbambito anche quando litigavamo, figurarsi quando scopavamo» confessa Genn, e rabbrividisce vistosamente «Ugh, che schifo. Primo e ultimo pene della mia vita».

Nonostante la confusione che ha in testa, ad Alex scappa da ridere; tuttavia si solleva a sedere dritta, e se Genn fa una smorfia quando solleva la testa dalla sua spalla, lei la ignora.

«E allora chi, scusa?» domanda, con un misto di curiosità e tradimento. Aveva sempre pensato di conoscere ogni singolo dettaglio della vita di Genn, e l’idea che le abbia tenuto nascosto un dettaglio così importante destabilizza le sue certezze più profonde.

Genn si passa la lingua sulle labbra e non distoglie lo sguardo dal suo viso quando risponde,

«Laura».

Alex batte le palpebre, incerta su come rispondere; avvicina il ginocchio al petto e circonda la propria caviglia con le dita, voltando il capo per guardarla negli occhi.

«Non è che siamo mai state davvero insieme» racconta Genn a bassa voce, lo sguardo che guizza su ogni particolare del viso di Alex mentre si tortura nervosamente il labbro inferiore con i denti «Più che altro andavamo a letto insieme. E litigavamo un sacco».

Alex tenta di non immaginarsi l’aspetto di questa Laura sconosciuta, ma fallisce: nella sua mente si dipinge subito l’immagine di una giovane donna dall’aria decisa e sicura, alta e statuaria, e che ricorda vagamente Sophie Turner. Deglutisce, e abbassa lo sguardo sul proprio ventre nascosto dal piumone.

«Ma quando?» domanda, cercando di mantenere il tono più leggero e casuale possibile. La verità è che sente una voragine aprirle in due il petto, pronta a risucchiarla in un vortice di autocommiserazione in cui lei si rifiuta di lasciarsi trascinare. Così solleva lo sguardo e punta gli occhi in quelli di Genn, che scrolla le spalle e si passa una mano fra i capelli.

«Subito prima di compiere i diciotto. Lei aveva… ha, immagino, cinque anni più di me».

Alex annuisce meccanicamente, ma non dice nulla: spera di spingere Genn a proseguire il racconto senza bisogno di farle domande in stile tribunale d’Inquisizione. Una parte di lei è smaniosa di conoscere ogni dettaglio della loro non-relazione; un’altra però vorrebbe rimanere completamente all’oscuro, e dimenticare tutta questa storia.

«L’ho conosciuta in un bar LGBT a Napoli in cui ero andata di nascosto, insieme alle amiche di mia cugina. Ci siamo frequentate per qualche mese, ma è stata veramente una storia surreale per quanto poco andavamo d’accordo».

«E allora perché ci stavi insieme?» domanda Alex.

Genn agita le sopracciglia e le lancia uno sguardo eloquente; poi solleva due dita strofina indice e medio l’uno contro l’altro.

«Ah» Alex si fa rossa in viso e abbassa lo sguardo istintivamente; sente una morsa serrare lo stomaco e la bile risalirle lungo l’esofago, e si chiede se sia questo il