non sapeva se accettare o meno l'invito. Dopotutto, l'imbarazzo regnava ancora sovrano. E poi, Noctis non si era ancora fatto sentire, e già questo era strano. Considerando cosa era accaduto la sera prima, il suo silenzio diventava davvero pesante da sopportare. E se stava male? Forse poteva chiedere a Gladio, di sicuro lui era in piedi e già operativo da ore.

Riprese il telefono, cercò la chat con Gladio.

- Ciao Gladio, scusa se stamattina non ho fatto nulla in casa, dovevo prendere una boccata d’aria e poi correre a lezione. Come stai? Senti… Noctis si è sentito male, per caso?

La risposta arrivò immediata, come se Gladio avesse la chat aperta in quel preciso momento.

Il tono amichevole e paterno della risposta alleggerì il respiro di Prompto.

- Non ti preoccupare per queste stronzate, la casa l’ha pulita il principino, quindi stasera va ripulita di nuovo. Lui sta bene, ma dopo aver lavorato così duramente, si è ributtato a letto. Scrivigli, era preoccupato per te. E anche io.

- Dopo lo chiamo. Volevo chiederti scusa per ieri sera, sono stato un peso.

- Magari la prossima volta bevi di meno. E guarda che Alexis mi ha chiesto di te. Gli ho passato il tuo numero.

- Lo sta facendo ora. Vuole uscire con me dopo le lezioni.

- Perché no? Ti farà bene girare la città con lui, conosce un sacco di posti. È un tipo a posto anche se ogni tanto fa il coglione.

- Sì, è stato gentile. Penso che andrò. Ci vediamo stasera, grazie Gladio!

Respirando profondamente, Prompto sorrise e la mente lo portò immediatamente ad immaginare Noctis in piena sbornia che puliva la cucina mentre Gladio stava a guardare per il gusto di vederlo lavorare.

La notifica di Alexis, però, lo strappò da quell’immagine.

- Dai, dimmi in che sede sei.

- Non studio all’uni, faccio un’accademia di fotografia. Ti mando la posizione, ma è centrale e non dovresti far fatica a trovarla. Nel caso, chiamami. Comunque ce l'ho la giacca pesante.

- Non ti preoccupare, la bimba arriva ovunque. Perfetto allora, a dopo Prom ;)









Come prevedibile la lezione non passava più. Anzi, il professore li intrattenne ben oltre l’orario, tanto che Prompto si precipitò fuori consapevole di essere in ritardo. Si era ripromesso di fare uno squillo a Noctis, ma Alexis era lì, in fondo alla scalinata di ingresso, inequivocabile e ruggente accanto alla sua moto.

In quel momento si pentì amaramente di aver scelto i vestiti alla cieca.

Realizzò che indossava i pantaloni della tuta ficcati dentro gli stivali di pelle, e il maglioncino grigio chiaro stonava con il cappello bordeaux e il parka verde militare. Non aveva però nemmeno il coraggio di levare quel maledetto cappellino, perché aveva asciugato i capelli a testa in giù con il phon, senza sistemarli nella solita piega curata. Schiacciati sotto la lana, ora dovevano essere impresentabili, mentre quelli di Alexis erano se possibile ancora più rossi della moto, e pettinati in una coda che metteva in risalto il ghigno sorridente.

“Prompto” ed era più slanciato nella voce che nei passi con cui gli andò incontro.

“Se tutte le mie sbornie mi rendessero carino come lo sei tu oggi, berrei tutte le sere”.

Gli porse il casco con una naturalezza tale che Prompto si domandò come riuscisse a dire frasi del genere senza sembrare un totale idiota.

Afferrandolo, scoppiò a ridere così tanto che si portò una mano all’altezza degli occhiali pur di nascondere il viso imbarazzato e divertito.

“Non credo che la tua idea di carino sia proprio normale…”.

“Fidati, non hai mai avuto il piacere di vedere Gladio alle sue prime sbronze. E ti assicuro che per me ha messo su tutti quei muscoli solo per non fare più figure così di merda. Andiamo? Sei pallido come la morte. Devi mangiare.”

Dopo averlo aiutato a chiudere il suo casco, Alexis si infilò il proprio con rapidità e fece rombare il motore della moto per il puro gusto di far ridacchiare un gruppo di liceali che passavano lì vicino.

Si sarebbe aspettato una guida assai spericolata, ma Alexis, pur andando veloce tra le vie, si dimostrò una guidatore affidabile e attento. Ogni tanto, fermi a qualche semaforo, si assicurava che tutto fosse a posto, a volte voltandosi, a volte dandogli un colpetto sulla gamba. Passando per le vie del centro, indicava qua e là un qualche negozio o locale che gli piaceva, mostrandogli una città che iniziava a diventare improvvisamente nuova e più grande. Era la prima volta, in tutta la sua vita, che Prompto respirava un’aria diversa dal profumo stordente di Noctis Lucis Caelum.

Alexis parcheggiò la moto in un cortile di una scuola di musica e tolto il casco, Prompto gli chiese:

“Dove mi stai portando? In una scuola?”

“No, non è questo il mio posto segreto. Ho parcheggiato qui perché non si trova altro posto in questa via. Ci ho studiato, qua, ne so qualcosa. Il bar dove ti porto è qua dietro, andiamo?”

Seguendolo, Prompto notò che gli studenti che uscivano dall’edificio avevano con