coloro che vi lavoravano mi consideravano uno straniero un po’ eccentrico ma tuttavia innocuo, per cui nessuno mi prestava davvero attenzione. Così mi ritrovai per l’ennesima volta ad attraversare il cunicolo dei Comunardi, battendo il mio bastone da passeggio sul pavimento in pietra per scacciare eventuali topi curiosi.

Semplicemente non avevo resistito; malgrado le insistenti disposizioni di Erik – o forse dovrei dire ultime volontà – secondo le quali avrei dovuto limitarmi a pubblicare il triste necrologio e poi dimenticarmi di lui e fingere che un uomo così miserabile non fosse mai esistito, ecco che mi ritrovavo per l’ennesima e forse ultima volta a disobbedire ai suoi ordini. Ammetto, non senza una buona dose di sana vanteria, di conoscere piuttosto bene quei passaggi: quante volte avevo atteso là sotto, nell’ombra, in silenzio, che il mio vecchio amico si accorgesse della mia presenza e giungesse da me per minacciarmi e intimarmi di non mostrare più il mio brutto muso – testuali parole – in quelli che erano i suoi incontrastati domini?

Quando giunsi sulle rive del suo lago infernale, vidi che la barca era ormeggiata sul piccolo molo – il remo ordinatamente riposto al suo interno e una lanterna poggiata per terra con una fiammella al suo interno che bruciava l’olio: evidentemente aveva lasciato ogni cosa pronta per l’arrivo di Christine Daaé che, se avesse mantenuto la promessa che gli aveva fatto tre settimane prima, ora che aveva letto il necrologio sarebbe dovuta giungere a momenti per rendere gli ultimi onori al suo Maestro. Per non vanificare il lavoro di Erik abbandonai l’idea di prendere l’imbarcazione e con essa la via più breve per la sua dimora, preferendo passare per una galleria laterale che costeggiava la profonda pozza d’acqua e che sicuramente mademoiselle Daaé non conosceva.

Il silenzio regnava in ogni angolo di quei sotterranei, insinuando in me un’angoscia che non avrei creduto di poter provare ancora dopo la notte in cui vi ero giunto accompagnato dal giovane visconte De Chagny. Sapevo che il ragazzo aveva mantenuto la sua parola e non aveva svelato ad anima viva l’ubicazione dei domini dell’uomo che aveva terrorizzato per anni i frequentatori del teatro dell’Opèra, eppure non riuscivo a fare a meno di temere che qualcuno avesse trovato le gallerie segrete che conducevano là sotto e di conseguenza Erik stesso, con lo scopo di consegnarlo alla gendarmerie. Ah, immagino la gioia che avrebbero provato, il commissario della polizia e i due inetti che dirigevano il teatro, nel mettere finalmente le mani su di lui, nello sventrare il suo segreto, nel condannarlo al pubblico ludibrio! Ma no, se ciò fosse accaduto io lo sarei venuto a sapere; il silenzio era dovuto al fatto che Erik era già morto, o che stava per farlo.

Tale pensiero mi riempiva, e mi riempie tutt’ora, di una pena infinita.

Non trascorse molto tempo prima che raggiungessi la Dimora sul lago: la sirena non aveva cantato – anche se in un certo senso avrei preferito che lo facesse – ed avevo avuto persino la fortuna di non incappare in nessuna trappola o insidia misteriosa. Una volta fuori dal cunicolo mi ritrovai nel cuore di una scenografia tipicamente borghese, che dava l’impressione, benché fossi certo del contrario, di essere finiti nella sala da musica di un normale e comunissimo appartamento parigino. Come al solito, tale contrasto mi lasciò per un momento disorientato, ma la sensazione svanì in fretta; anche l’abitazione di Erik era deserta e silenziosa come una tomba, e ciò mi spinse ad andare alla sua ricerca. Speravo di non essere giunto troppo tardi – speravo… Non so bene neppure io che cosa speravo e che cosa mi aspettavo di trovare. Immagino di essermi sempre illuso che Erik, malgrado le sue promesse di lasciarsi morire d’amore – dopotutto aveva sempre amato il dramma…! – potesse trovare dentro di sé la forza che lo aveva tenuto in vita fino a quel momento di dimenticare Christine Daaé e abbandonare quel maledetto teatro, per poi iniziare altrove una nuova vita… non meritano forse, tutti gli esseri umani, una seconda occasione di essere felici?... E invece, come peraltro avrei dovuto sapere per certo, essendo io un intimo conoscitore dell’animo di Erik, trovai tutto come egli l’aveva lasciato in vista della propria dipartita. Tuttora non riesco a immaginare il sangue freddo di cui aveva dovuto far mostra per organizzare in ogni più piccolo particolare qualcosa come la sua stessa morte!

La sua dimora era perfettamente in ordine e quasi completamente immersa nel buio, non fosse stato per qualche candela che ancora sopravviveva agli spifferi e all’umidità. Procedendo a tentoni, le braccia distese in avanti, mi lasciai alle spalle il salone d’ingresso, la sala da pranzo e un lungo corridoio, per poi trovare le porte di due stanze: la prima era quella in stile Luigi Filippo, ove mi ero risvegliato su di un divanetto dopo l’essere quasi morto affogato, mentre l’altra, andando per esclusione, era la camera da letto padronale, quella di Erik. Non vi ero mai entrato, ma me ne resi immediatamente conto non appena vidi la bara – sapevo che ne possedeva una e tale visione non mi avrebbe sconvolto più di tanto in un’altra occasione, ma adesso, dopo aver fatto pubblicare quel necrologio, dopo la terribile visita