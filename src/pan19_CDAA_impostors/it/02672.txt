. Aprì la bocca per parlare ma la voce, usata così poco per tutta la giornata, si rifiutò di uscire al primo tentativo. Ulteriormente imbarazzato, si schiarì la gola.

«A-Alec...» rispose. Non gli piaceva molto il suo nome, in realtà, ma i titoli e i cognomi erano cose per grandi e lui ancora non poteva permetterseli.

«Io sono Ellie!» disse la bambina e continuava a sorridere.

«Ehm...piacere di conoscerti...» Alec non era certo di come comportarsi in una situazione del genere. Non aveva incontrato nessun altro bambino da quando era arrivato qui e non sapeva se i bambini inglesi fossero diversi da quelli scozzesi e se avessero una maniera di relazionarsi particolare o se si salutassero in maniera diversa o se si aspettassero che tu ti comportassi in una maniera gentile diversa da quella gentile scozzese.

La bambina--Ellie, si sedette in ginocchio accanto a lui. Alec si strinse ancora di più nelle braccia.

«Parli in modo strano.»

Ecco, aveva sbagliato qualcosa, lo sapeva.

«Da dove vieni?»

«Glasgow...»

«Non la conosco…è vicina Broadchurch?»

Alec scosse energicamente la testa. Solo in quel momento si rese realmente conto di quanto piccola fosse Ellie. Forse non aveva ancora nemmeno iniziato la scuola.

«No. È in Scozia...»

Ellie aggrottò le sopracciglia.

«Allora sei come straniero?»

«Beh...più o meno...»

«Aah, ecco perché parli strano!»

Alec non era certo a cosa Ellie si riferisse, ma non indagò. Voleva essere lasciato in pace, onestamente.

«Quanti anni hai?» riattaccò lei.

«Otto...»

«Sei grande! Vai già a scuola?»

Alec annuì.

«Io ne ho cinque, tra poco andrò anche io a scuola...è difficile?»

Alec scrollò le spalle. Non capiva l'interesse di questa bambina nei suoi confronti.

«Un po'...a volte...»

«Papà dice che è difficile, ma io ci voglio andare lo stesso.»

«Credo che tu debba andarci per forza...»

«Meglio così.» disse, convinta.

Alec girò di scatto la testa ritornando a guardare davanti a sé. Forse se le avesse fatto capire che aveva altro da fare se ne sarebbe andata.

«Non ti fa male stare così? Con le ginocchia piegate così tanto?»

Alec si disse che non c'era via di scampo a tutto questo.

«No, ci sono abituato...»

«Che posizione strana...»

Alec non rispose, osservando con un'intensità quasi aggressiva il mare.

«Sei triste?»

«Eh? No!»

«Sembri triste...»

«Non è vero...cioè, non lo sono!»

«Se lo dici tu...vuoi fare un castello di sabbia con me?»

«No.»

«Perché?»

«Perché no.»

«Perché sei triste?»

«No!»

«Perché no allora?»

«Perché no!»

Ellie aggrottò le sopracciglia.

«Sei antipatico.»

Alec girò di scatto la testa. Non gli importava di essere antipatico. Voleva solo che lei se ne andasse. Ed Ellie infatti si alzò. Questa volta avvertì distintamente il rumore attutito delle sue scarpette di gomma che si allontanavano. Alec assottigliò le labbra, inghiottendo la familiare sensazione di avere avuto ciò che voleva ma non come lo voleva.

Passarono pochi secondi e le scarpette si avvicinarono di nuovo, un piccolo corpo atterrò sulle ginocchia accanto a lui.

Si girò e Ellie era lì con il suo secchiello e la sua paletta. Sorrideva.

«Dai!» disse e Alec arricciò le labbra in quello che non era assolutamente un broncio.

«...Non sono bravo a farli...»

«Fa niente, ti faccio vedere io.»

Ellie iniziò a spiegargli con una passione davvero accorata come fare in modo che la sabbia fosse della quantità giusta nel secchiello, come bagnarla senza annacquarla e come capovolgere il secchiello per ottenere una torre stabile, il tutto con frasi un po' sgrammaticate e gesti delle mani che facessero capire ad Alec cosa intendesse precisamente. Creò con successo una prima torre, anche se i bordi si sgretolarono un po' appena rimosse il secchiello.

«Non esce sempre.» specificò allora. «Ora tocca a te!»

Alec abbandonò lentamente la presa attorno alle sue ginocchia, stiracchiando le gambe di fronte a sé.

«Okay...» disse un po' incerto. Ellie lo aiutò a riempire per bene il secchiello, dandogli indicazioni su come procedere.

«Non uscirà, me lo sento...» disse Alec, le mani premute sul secchiello, il dubbio di ritrovarsi con un mucchietto di sabbia umida al posto di una bella torre come quella di Ellie che gli impediva di fare l'ultimo passo.

«Non lo puoi sapere! Dai, alziamo insieme.» Ellie mise le sue manine lisce sopra le sue e alzò il secchiello e Alec la seguì. Vide la base e poi le pareti e quando alzarono al cielo il secchiello c'era una torretta sulla sabbia.

«Sì!» esultò Ellie e Alec le sorrise.

«È  uscito...è uscito bene...»

«Visto? Te lo avevo detto io! Dai, facciamone altri!»

E ne fecero altri. Crearono una città tutto attorno a loro, con tante torri, alcune molto belle, altre un po' sconnesse, altre che sembravano solo case e non torri. Ma ne fecero tanti e Alec si era persino