si sentì mancare la terra sotto i piedi.

Allungò una mano per afferrare la spalliera della sedia, in modo da non finire sul pavimento.

Con la coda dell’occhio notò che Sherlock si stava allungando per afferrarlo un’altra volta.

John alzò su di lui uno sguardo così rabbioso che lo bloccò sul posto.

“Ora vado a fare la doccia. – disse John a denti stretti – Quando torno voglio che mi spieghi cosa ti stia passando per la testa. Trova una buona scusa, Sherlock, non tirare in ballo qualche tuo stupido esperimento, perché sono un medico ed un ex militare, quindi so come e dove farti molto male senza lasciare segni.”

Lasciata la sedia, John si diresse alle scale per salire nella propria stanza.

 

 

Sherlock attese di sentire la porta del bagno che si chiudeva, prima di voltarsi verso il fratello.

Aveva sul volto un’espressione sbigottita.

“Avete litigato?” gli chiese Mycroft.

“Non che io sappia. – rispose allibito Sherlock – Non ha mai reagito così, per un bacio.”

“Stavi dicendo che stasera è una serata speciale.” gli ricordò Mycroft.

“Ho organizzato una cena da Angelo. – gli confidò Sherlock – Voglio chiedere a John di sposarmi.”

Mycroft alzò un sopracciglio, in segno di sorpresa:

“Vuoi chiedere a John di sposarti? – ripeté – Non credi che sia presto? State insieme solo da sette mesi. Dopo quello che è successo con Victor, non ti sembra di correre troppo?”

Sherlock lanciò un’occhiata furiosa al fratello:

“John non è Victor. – sibilò – E io non ho più sedici anni.”

Mycroft sospirò:

“So che John non è Victor o non gli avrei mai permesso di vivere con te. – disse con calma – Però chiedergli di sposarti è un passo enorme. Dopo quello che è appena accaduto, ti sembra il caso?”

“Non capisco cosa abbia John stasera. – borbottò Sherlock – Sembrava quasi che gli avesse dato fastidio che lo avessi baciato.”

“Non voglio vederti andare in pezzi per un’altra delusione amorosa. – ricominciò Mycroft – Per quanto sia difficile ammetterlo, io ci tengo molto a te e non sopporterei di vederti precipitare nel baratro dell’autodistruzione. Non un’altra volta. Perché non so se ne usciresti, se John facesse a pezzi il tuo cuore.”

Sherlock fece un sorriso storto al fratello:

“Non diventare sentimentale, Mycroft, non ti si addice. – ribatté sarcasticamente – Inoltre, John mi tiene lontano da ogni tipo di tentazione che potrebbe farmi male.”

Sentirono dei passi scendere le scale.

La porta si aprì ed apparve John.

“Allora? – chiese ancora irritato – Vuoi dirmi cosa stai architettando stasera?”

“Andiamo fuori a cena. – rispose Sherlock – Come ti ho detto da una settimana a questa parte.”

“Forse me lo hai detto quando non c’ero. – lo contraddisse John – Perché io non so nulla di nessun appuntamento. E, comunque, non è di questo che voglio parlare. Mi spieghi il bacio?”

Sherlock era sorpreso dal tono aggressivo di John.

“Non capisco cosa ci sia da spiegare in un bacio. – rispose a bassa voce – Sono sette mesi che stiamo insieme e che ti bacio regolarmente anche più volte al giorno, quindi …”

“Smettila! – gli intimò John, puntandogli contro l’indice – Noi non stiamo insieme. Siamo amici, questo sì. Tu sei il mio miglior amico, probabilmente di sempre, ma non abbiamo nessuna relazione, che sia platonica o sessuale!”

Sherlock lo fissò con sguardo ferito:

“Perché dici che fra noi non c’è nulla, John? – domandò – Lo sai quanto ti amo. E tu ami me.”

John aprì la bocca e spalancò gli occhi:

“Cosa …  – deglutì a vuoto – Cosa stai dicendo?! Tu … tu … ami … ME?”

Sherlock iniziava ad essere infastidito dall’atteggiamento ottuso di John:

“Stai tirando troppo la corda, John. – disse in tono minaccioso – Questo scherzo non mi piace, non oggi.”

“Ma io non sto scherzando! – esclamò John – Mi dispiace, ma io non sono gay. A me piacciono le donne. Lo SAI! Da quando conviviamo sono già uscito con diverse ragazze. Te le ho anche presentate. Non che tu abbia mai fatto molto per fartele piacere, ma le hai conosciute.”

Sherlock lo fissò perplesso.

Da ogni parte del corpo di John poteva dedurre che il dottore fosse convinto di quello che stava dicendo.

Eppure lui sapeva che le cose non stavano così.

Cosa stava accadendo?

Chi era l’uomo che aveva davanti?

 

 

“Potremmo sederci un attimo e parlare con calma?” propose Sherlock.

John sbuffò:

“Non abbiamo molto di cui parlare, fino a quando ti comporterai da stupido.”

“Per favore.” insisté gentilmente Sherlock.

John si andò a sedere nella propria poltrona, riluttante.

Sherlock si accomodò nella sua, mentre Mycroft si sedette sul divano, pronto ad intervenire.

“È successo qualcosa di strano oggi?” chiese Sherlock.

“A parte il fatto che tu mi abbia baciato e sia convinto che stiamo insieme da sette mesi?” puntualizzò John.

“A parte questo.” concesse il più giovane degli Holmes.

“Allora non è accaduto nulla di strano