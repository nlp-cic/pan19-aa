non ci avessi pensato prima dato che Novecento lì ci è cresciuto, in pratica.

“Novecento! Novecento, dove sei?,” urlavo, ma l'Oceano continuava a sovrastarmi. Mi reggevo per miracolo al parapetto dei corridoi della sala macchine, a rischio di crollare giù come un sacco di patate, ma poco m'importava, in quel momento. “Novecento!,” continuavo, come se non sapessi che era tutto inutile.

Davanti ai fuochi, i macchinisti facevano quello che potevano, insomma, dopotutto il carbone andava su e giù manco fosse leggero come riso e non era certamente facile, ma è in quei momenti che quelle persone dimostravano tutto il coraggio e la forza che mettevano nel loro lavoro.

Ad un certo punto ci fu una scossa tale che, mentre scendevo, mi vidi praticamente la morte davanti, anche se quello mi servì ad alzare di poco gli occhi e a vederlo, finalmente. Novecento, intendo.

Era lì, quasi in cima a tutto, con i cavi delle carrucole imbrogliati attorno alle braccia che tirava ed annodava e tirava ed assicurava tutto, la giacca bianca dimenticata chissà dove e la camicia totalmente nera dallo sporco.

“Novecento! Dannazione, che cazzo ti dice in testa?,” gli urlai, precipitandomi su per le scale, incurante del pericolo, della tempesta e di tutto il mondo che mi circondava e che non la smetteva di dondolare.

Nemmeno il tempo di riuscire a farmi ascoltare che il vento, calmatosi per un attimo, fece oscillare la nave più di quanto non avesse ancora fatto, e vidi con i miei occhi Novecento cadere a terra tirandosi appresso tutti quei cavi che si teneva stretto manco fossero i gioielli più costosi del mondo, anche se poi alla fine questo paragone non rende perché a Novecento non è che gliene importasse più di tanto, dei soldi. Mi avvicinai più che potei, nella mia testa continuavo a pensare cose come ma che cazzo sta combinando?, è totalmente impazzito!, se rimane lì finirà per cadere e tante altre cose che avrei preferito non immaginarmi, e quando finalmente lo raggiunsi, lui alzò gli occhi e li strinse, fissandomi.

“Tim, vattene subito,” mi fece, ed aveva una faccia che faceva paura, come se avessi disobbedito a chissà quale regola, roba che non l'ho mai più visto così – e per fortuna, aggiungerei anche.

Inutile dire che rimasi fermo lì, fermo ovviamente lo dico per dire, dato che mi stava venendo il dubbio di stare in una di quelle palle con la neve finta, ce l'avete presente, no?, insomma, di stare lì mentre qualche bambino ci prendeva e ci scuoteva, e ci metteva sottosopra solo per veder scendere la neve.

Aprii bocca per rispondere ma, nell'istante preciso in cui tentai di parlare, una delle carrucole si staccò con un clang, proprio così fece, clang, un rumore sopra tutti gli altri, e prese a scivolare dritta verso Novecento.

Non chiedetemi come ho fatto, perché non lo so. Ancora oggi mi guardo le mani e mi chiedo chi diamine mi abbia dato la forza di afferrare tutti i fili e tirarli, facendo fermare subito la carrucola. So solo che però la sfiga è sfiga, ed attira solo altra sfiga, quindi la nave in quel momento si inclinò a destra e poi di nuovo a sinistra, e le corde mi scivolarono dalle mani così velocemente da farmi ustionare, così come un coglione mollai tutto e lasciai andare la carrucola, sentendo il sangue scorrermi nei palmi ed ignorandolo per alzare la testa nell'esatto momento in cui quel pezzo di metallo beccò Novecento sul fianco, gettandolo a terra.

Sentii dolore. Un dolore generale e lancinante che dei palmi leggermente lacerati non aveva nulla, era tutto in Novecento a terra che non si muoveva. Tutto lì. Il mio dolore era tutto lì. Era il dolore di qualcun altro, mica mio, eppure lo sentivo ed era la prima volta mi succedeva, ma mica potevo fermarmi a pensarci, quindi mi alzai e lo presi sotto le braccia, tentando di alzarlo, e poi pensai che, facendo così, avrei solo potuto fare peggio.

Lo guardavo e non si muoveva, ma se mi chinavo sul suo petto non sapevo se non sentivo il cuore a causa della tempesta fuori o perché semplicemente non batteva più, sul polso non sentivo nulla ma non capivo se ero io che non avevo la più pallida idea su dove si dovesse toccare per sentire il battito o se Novecento fosse morto e basta, e tutto quello che mi ritrovai a fare fu solo ripetermi che dovevo fare qualcosa.

Ripeto, non so chi mi diede tutta quella forza, so solo che ad un certo punto lo sollevai. Me lo accollai e, un passo alla volta, arrivai alla cabina mentre nella mia testa c'era posto solo per la concentrazione di non cadere, di non cadere assolutamente perché sennò succedeva un casino, e dato che il mare s'era calmato, ma poco, eh, e che buona parte della gente era tornata in camera, diciamo che ce la feci. Non ricordo uno sforzo peggiore di quello, in tutta la mia vita, ma ce la feci e lo poggiai sul letto, sistemandogli il viso sul cuscino e togliendogli la camicia senza però capire se quel sangue che aveva sulle guance era suo o era della mie