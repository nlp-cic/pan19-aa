fratello non fosse incline a confidarsi quanto lui – e dire che non l'avrebbe fatto un tipo introverso.

Ramsay continuò a sorridere languido durante quel successivo, intenso scambio di battute, come per uno scherzo a Domeric sconosciuto. Si riscosse solo controvoglia da un qualche pensiero. “Meglio che vada a cambiarmi. Non posso mica starmene sporco così accanto ai tuoi bei vestiti. Usciamo da qui, va' in cucina... mia madre non vede l'ora di fare da padrona di casa.”

S'incamminarono fuori fianco a fianco. Prima dell'accenno alla donna, l'umore di Domeric sfiorava la soddisfazione. “Ti conviene anche pulire quel... sanguedal granaio.” Aveva capito che Ramsay rispondeva meglio ai consigli che non alle critiche.

Una smorfia incurante. “Ci penserà Reek.”

“Non è bene che ti ci affidi così tanto” gli sfuggì, le labbra che si assottigliavano involontariamente.

“Affidarmici?” ripeté Ramsay divertito. “Quell'idiota mi leccherebbe le suole dalla merda se glielo ordinassi.”

E questo sarebbe normale? pensò Domeric inquieto. La prima cosa che avrebbe fatto quando avesse preso Ramsay con sé sarebbe stata mandare via quel servo disgraziato. Da quanto ne sapeva, non era mai stato di nessuna utilità.

Si diresse da solo verso la piccola porta del mulino. Bussò senza ottenere risposta, dunque aprì. La cucina aveva un soffitto basso da cui pendevano mestoli e padelle, i mobili erano scompagnati, ma puliti. Si soffermò a studiare le erbe medicinali sulla mensola: valeriana, betonica, elicriso, arnica, altea, iperico, più piccole boccette di paste e intrugli. Fuori dalla finestrella, Domeric intravide un'aia e galline che vi razzolavano, becchettando. La donna stava gettando manciate di briciole al pollame con movimenti decisi. Si voltò verso di lui e Domeric provò l'impulso di guardare da un'altra parte – ma troppo tardi, l'aveva scorto. Vedendolo, il mento le si era alzato come per istinto. Si scrollò le ultime briciole dal grembiule e si sbrigò ad entrare dalla porta sul retro, senza staccargli gli occhi di dosso.

Da vicino si notavano i segni dell'età che le popolane manifestavano prima delle nobildonne: zampe di gallina e rughe sulla fronte, guance paonazze per il vento, una bocca carnosa e screpolata dagli angoli perennemente piegati all'ingiù. I capelli ricadevano sfibrati, di un castano smorto; il naso era rotondo, simile a quello del figlio, sebbene più piccolo e gradevole. Così alta, dalle braccia sode per la macina e le gambe irrobustite dalla maturità, appariva statuaria. La sua postura era eretta e la camminata spedita, priva di tentennamenti.

“Sapevo che eravate qui. Ho visto il vostro cavallo” esordì senza orpelli e senza chinare il capo in un inchino, come sarebbe stato d'uopo per il figlio di lord Bolton. In quella casa nessuno pareva rispettare l'etichetta comune.

Domeric lasciò correre. Non provava simpatia per la donna, ma sapeva che in gran parte era a causa di ciò che rappresentava. Non aveva mai pensato che suo padre fosse uomo da amanti, soprattutto da amanti di quel tipo – la vedova di un mugnaio. A volte si sentiva in colpa per tali sciocchi pregiudizi, tuttavia erano troppo radicati in lui per poterli estirpare. “Mi sono fermato a parlare con mio fratello” spiegò, con tutta la cortesia di cui fu capace.

Lei diede in un secco assenso, la fronte increspata. “Ha portato di nuovo le sue prede nel granaio, e le mette nei sacchi che mi servono. Anziché darmi una mano con il lavoro esce a caccia col suo servitore, ci sta via le giornate. Devo nascondergli il sidro e le confetture, altrimenti mi finisce le provviste. La roba non è che cresce da sola, il pane costa. E non è più un marmocchio che posso sgridare a suon di pattoni. L'ultima volta che ho provato a dirgliele, ci manca poco che non mi fa saltare i denti! Ma che ne sanno gli uomini delle cose che una donna deve subire?”

Domeric, per un attimo turbato, si chiese se fosse vero che Ramsay alzasse le mani su sua madre, ma la donna ne parlava con tali naturalezza e petulanza da far scemare l'ipotesi che non esagerasse appositamente. Si mostrò comunque solidale. “Per una donna sola dev'essere difficile gestire un figlio e mandare avanti un mulino.”

“Lo è” colse al volo lei, ergendosi in tutta la sua stazza e gettandogli uno sguardo impaziente. Domeric, sottilmente divertito, la paragonò ad una regina alla gogna che sopportava valorosamente le umiliazioni del destino. “Quella che ha sgozzato era la mia unica vacca e l'avevamo per l'inverno. Come faremo per il latte, ora? Crede che gliene importi qualcosa, a lui, che per averla abbia pagato in maiali e pollame? Uno spreco. Non ho più nemmeno mio cognato per mandare avanti la baracca.”

Inutile, il ruolo della vittima vessata non le riusciva. Nel suo tono mancava reale sofferenza, suonavano più come le parole di qualcuno che provasse gioia nel lamentarsi, la teatralità posticcia del vittimismo di chi aspetta solo un pubblico con cui sfogarsi, né ha interesse nel ricevere consigli o vero supporto.

Non seppe cosa risponderle, se non un mormorato