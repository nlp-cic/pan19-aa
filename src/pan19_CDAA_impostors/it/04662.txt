acqua e improvvisamente, senza una ragione apparente, nella sua mente si materializzò di nuovo l’immagine di Dorian.

Il pensiero di quel giovane bello e misterioso che aveva conosciuto da poche settimane scivolò nella sua mente silenziosamente, senza preavviso; in un momento di solitudine in cui non aveva affatto avuto l’intenzione di pensare a lui.

Vanessa entrò nella vasca e si calò nell’acqua, assaporando la sensazione delle piccole onde roventi che s’infrangevano contro la sua pelle. Sciolse con cura i capelli, sfilando le forcine e disfacendo gli intrecci delle lunghe e corpose ciocche scure, finché esse non ricaddero come un mantello animale sulle sue spalle e lungo la schiena.

Reclinò la testa all’indietro, contro il bordo di ceramica. Portò le mani vicino al viso e massaggiò le tempie e la fronte con le dita, cercando sollievo.

Sì, quello che Dorian le faceva provare era bramosia … una sete che non aveva mai conosciuto, mai con tanta forza.

Sete era davvero la parola più appropriata per descrivere la sensazione. Le bastava percepirlo a pochi metri di distanza, trovarsi con lui nella stessa stanza, per sentirsi come se le forze le venissero risucchiate via, come se gli occhi chiari e imperturbabili di quell’uomo potessero toglierle il sangue e rimpiazzarlo con un veleno che bruciava dentro le sue vene.

Vanessa inarcò leggermente la schiena e si sfiorò con una mano la gola, poi scese più giù, accarezzando le clavicole e il seno, spandendo meticolosamente su tutta la pelle la fragranza dell’olio.

Un olio aromatizzato all’orchidea, pensò mordendosi il labbro, che aveva comprato impulsivamente in una piccola bottega specializzata in prodotti esotici.

E perché mentire a se stessa? Aveva deciso di considerarlo un segno del destino dopo avere incontrato il signor Gray nella serra, dopo che i loro corpi erano stati così indicibilmente vicini a sfiorarsi, mentre conversavano di veleni e desideri.

Non sapeva quando l’avrebbe rivisto, ma prima di incontrarlo si sarebbe nuovamente immersa in quel profumo, per fare in modo che lui potesse annusarlo, respirarlo … per fargli desiderare di morderla e di baciarla, come lei voleva che facesse.

Le sue mani vagarono lentamente sullo sterno, lungo l’addome e tra le costole. Scesero a posarsi sulle sue cosce e Vanessa schiuse delicatamente le gambe.

La sua schiena scivolò lungo il bordo della vasca e la giovane s’immerse completamente sotto il pelo dell’acqua. Si lasciò circondare dal calore pulsante e dal silenzio distorto del mondo sotterraneo, e il suo corpo giacque sul fondo come morto. 

 

 

Immagini nella sua mente, evanescenti come l’impronta della luce del sole che rimaneva intrappolata dietro le palpebre.

La carezza impercettibile di un fiore sulla sua schiena nuda … l’orchidea del Borneo, i suoi lunghi petali viola scuro, affilati come lame. Dal fiore stillavano gocce di un liquido denso e caldo, violaceo anch’esso, un nettare che colava lungo il suo ventre, copriva di piccole perle le sue cosce, scivolava dentro le sue labbra socchiuse …

Vanessa tenne gli occhi chiusi. I suoi polmoni vibrarono, il suo petto iniziò a ribellarsi contro l’assenza d’aria, ma lei rimase tenacemente immobile, contrastando l’impulso del suo corpo di sollevarsi verso la superficie.

Per molte notti, da quando aveva conosciuto Dorian Gray, aveva avuto in sogno la visione di quel fiore.

Il bacio dell’orchidea viola e velenosa sulle sue labbra si trasformò nel bacio delle labbra delicate del giovane aristocratico. Quel bacio che non le aveva ancora mai dato e che lei aveva già immaginato infinite volte.

Per un istante, le sembrò di sentire le dita di Dorian posare sulla sua guancia una delicata carezza, la pressione del corpo di lui adagiarsi sul proprio e fondersi con esso, come se fosse reale.

“Miss Ives.”

Vanessa spalancò gli occhi.

Per un momento gli occhi dorati, magnetici e antichi di Dorian risposero al suo sguardo oltre il velo appena increspato dell’acqua.

“Miss Ives!”

 

 

Vanessa riemerse dall’acqua di scatto, ansimando profondamente.

L’aria riempì con prepotenza i suoi polmoni e la fece tossire violentemente, piegandosi in avanti.

Intontita da una sensazione di vertigine, si aggrappò con forza ai bordi per non scivolare.

Guardò verso la porta e si rese conto che qualcuno stava bussando; al di là del pannello di legno, era la familiare voce di Sembene a chiamarla.

Deglutì e respirò a fondo, finché non si sentì di nuovo padrona di se stessa.

“… Va tutto bene, uscirò tra poco” disse, sforzandosi di suonare naturale. Non di meno, la sua voce spezzata sembrò quasi estranea alle sue stesse orecchie.

“Sì, signorina. Il signor Murray è di ritorno e ha chiesto di vedervi.”

Dopo quella comunicazione, sentì i passi dell’uomo allontanarsi e fu di nuovo sola.

Si guardò attorno. Nulla era cambiato nella stanza da bagno, ogni cosa era esattamente come pochi minuti prima, con la sola eccezione dell’acqua che adesso stava iniziando a intiepidirsi. Con un gesto automatico, passò le dita tra le ciocche di capelli fradice e pesanti, simili a corde appiccicate alla sua schiena nuda.

Vanessa si strinse nelle spalle, cingendosi il busto con le braccia. In contrasto con il calore dell’acqua, l’aria circostante le parve adesso