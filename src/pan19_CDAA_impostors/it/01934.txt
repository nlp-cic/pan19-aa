scaturire inarrestabile quel rosso torrente ribollente di rimorsi che lo riportava senza scampo indietro al suo passato di colpe.
Quante volte, troppe, aveva dovuto lavarsi le mani dal sangue innocente che aveva versato!
Eppure... altre volte, in tempi non di molto successivi a quel primo, orribile e colpevole ricordo, il sangue sulle sue mani aveva significato vita e non più morte, in quel lungo e doloroso percorso di redenzione che aveva intrapreso tanti anni prima e che lo aveva condotto dove si trovava ora.
Il mago ricordava tutto ed ogni macabro particolare era perfettamente nitido, vergato con il sangue nella sua memoria: ogni morte che aveva inflitto ed ogni vita che era riuscito a salvare. Ed anche tutte le vite che aveva dovuto spegnere in una silente morte pietosa, scevra da ogni dolore, quando non aveva avuto alcuna altra scelta. E quelle alla cui straziante fine aveva dovuto assistere impotente, lacrime roventi di rimorso a bruciare le sue guance sotto l'impassibile maschera d'argento che lo rendeva uguale alle altre bestie feroci che lo circondavano.


Era rimasto a lungo il sangue sulle sue mani, in quella notte lontana, insieme al timore di essere scoperto: ma non era per sé che aveva paura, non più, ormai. La sua giovane vita adesso era destinata solo a ripagare le sue colpe ed i suoi errori e non aveva più alcuna importanza, se non nella misura in cui poteva proteggere Lily e la sua famiglia.
Era per l'anziano Babbano gravemente ferito che era molto preoccupato, e per la giovane nipote terrorizzata che era riuscito a sottrarre alle violenze del branco con l'orrido pretesto di reclamarla solo per sé, schifoso premio per poche parole di una profezia rivelate al suo Signore, che avrebbero presto distrutto l'amore e la sua stessa esistenza.
Le loro vite, invece, era riuscito a salvarle, mentre il sangue del vecchio si rapprendeva tra le sue dita sottili e la profonda ferita si rimarginava alla perfezione grazie alla sua potente magia.
Ricordava bene lo sguardo della giovane strega nata Babbana, il muto terrore nelle iridi azzurre che si fondeva con il più totale sconcerto mentre osservava la magra figura nera, i lunghi capelli corvini a celare il volto pallido e teso, china sul corpo di suo nonno a compiere insperati gesti di salvezza. Quando i loro sguardi si erano infine incontrati, un lampo di speranza era nato negli occhi chiari della ragazza e si era riflesso nel nero abisso dei suoi, per svanire infine nell'oscurità della sua anima ormai irrimediabilmente perduta.
Dopo averli portati infine al sicuro, rimase per un tempo infinito a fissarsi le mani, le lunga dita sottili e pallide piene di sangue: l'odore ferroso e dolciastro che aveva impregnato anche le sue vesti lo prendeva alla gola e lo nauseava.
Muto e immobile fissava il sangue, ripetendosi che non aveva ucciso nessuno, ma continuando a sentirsi l'assassino che era stato, l'assassino che sapeva sarebbe dovuto tornare ad essere ogni volta che non fosse riuscito a sfuggire a quell'infernale condanna che lui stesso aveva liberamente scelto, nemmeno due anni prima, credendola la sua migliore opportunità.
Chiuse gli occhi e chinò il capo, i lunghi capelli neri a nascondere il volto pallido mentre un lungo tremito attraversava il suo corpo magro; nella sua mente risuonava una musica cupa ed ossessiva e le stesse tetre parole udite alcuni mesi prima in un teatro Babbano rimbombavano ora disperate nella sua testa: no, nemmeno l’acqua dell’oceano avrebbe mai potuto lavare via quel sangue dalle sue mani [2], né in quel momento né mai.
E Severus pianse, quella notte, per la prima volta dopo tanto tempo; pianse tutta la sua angoscia e la sua disperazione, pianse il rimorso atroce delle sue colpe e pianse il terrore di perdere Lily… e se stesso. E le lacrime bagnarono le sue dita tremanti e sciolsero il sangue rappreso, lacrime di sangue e rimorso colarono lente sulle sue mani abbandonate inerti ai lati del corpo e caddero a terra, rosse gocce di una pioggia densa di orrende colpe e strazianti rimorsi.


Molto spesso, negli anni seguenti, Severus aveva visto il sangue delle sue colpe insozzare anche le gocce pure della pioggia.
Le osservava scendere lente sul vetro della finestra, in silenzio ed immobile nella tetra oscurità della sua personale notte; e le gocce riflettevano il rosso del terrore che rigava di lacrime miste a sangue il volto di povere vittime che imploravano una pietà che non aveva avuto.
Chiudere gli occhi e serrarli forte non cancellava il passato, non tacitava le agghiaccianti urla di dolore che continuavano a rimbombare nella sua mente sommergendo il muto ringraziamento di chi comprendeva il dono di una morte pietosa, regalata come se fosse una tortura più crudele di altre. Oppure lo sguardo attonito di chi si risvegliava dall’incubo ritrovandosi vivo, stretto tra le sue braccia, in un lago di sangue dove, però, non c’era più dolore né morte.
Quel sangue che, davanti all’abisso privo di speranza dei suoi occhi neri, continuava a scorrere in lacrime indifferenti sul vetro della finestra nella furia dei temporali estivi, o nella lenta monotonia della pioggia autunnale e perfino nei frizzanti acquazzoni primaverili che riportavano la vita nella natura intorno al mago, ma non nel suo cuore ormai deserto ed abbandonato da ogni speranza.
Gocce di pioggia che come lacrime di sangue colpevole cadevano