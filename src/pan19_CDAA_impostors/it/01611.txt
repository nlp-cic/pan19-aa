’espressione affettuosa sul viso. Era un po’ come se avesse premeditato di far sputare a Will la verità senza mangiarsi le parole o balbettarle.

Con lui per Will era sempre terapia, ventiquattro ore su ventiquattro.    

 

Will accese le luci dell’ampia stanza sotterranea. Da sopra una spalla lanciò l’ennesima occhiata a Hannibal che sembrava piuttosto allegro.

“Allora non sei offeso?” chiese Will. “So che metterti un’arma in mano dopo ciò che è successo non è proprio la migliore delle soluzioni…” si appoggiò alla mensola di una delle postazioni del poligono di tiro, quella che di solito usava lui.

“Sei preoccupato per la mia incolumità,” disse Hannibal, “Ti ripeto che per me è sufficiente come motivazione, qualunque sia il tuo personale sistema di superare problema non hai nulla di cui scusarti.”

“Così suona tanto come se tu lo stessi facendo per me,” commentò Will, mentre Hannibal si toglieva il giaccone e lo appoggiava su una delle panche. “Dovrò rassegnarmi al fatto che non c’è veramente nulla che io possa fare per te.”

Hannibal lo raggiunse alla postazione. “La tua presenza la chiami nulla?” si slacciò i bottoni delle maniche della camicia sorridendogli.

Come riusciva a rallentare le sue azioni? Come riusciva a compiere ogni gesto come se durasse il doppio del tempo?

Will estrasse la sua pistola e la preparò. “Qualche ora di pratica e un’arma con cui poterti difendere, ok?” ritornò all’argomento principale prima di perdere il filo.

Hannibal annuì. In attesa che Will gli dicesse cosa fare si mise in una posizione di riposo con le mani sui fianchi e le spalle basse.

Will fu catturato dall’immagine che seppure così classica non aveva nulla, nulla del dottor Lecter che lui frequentava all’interno dello studio di Baltimora. Quello doveva essere uno scatto fotografico, veloce e improvviso, sull’uomo sotto i completi eleganti e le maniere aristocratiche. Sull’uomo che Will desiderava conoscere meglio perché, ad essere onesti, come psichiatra cominciava ad andargli stretto.

“Ok,” Will tossicchiò chiedendosi per quanto si fosse distratto, “Dunque sai già come si impugna una pistola, immagino.”

“Direi di no, Will,” Hannibal lo contraddisse subito. “Puoi mostrarmi?”

Will prese la pistola tra le mani, gli mostrò la posizione delle dita da entrambi i lati. Gliela passò e gli chiuse ogni singolo dito sull’impugnatura, l’altra mano la mise a sostegno. “Il dito sul grilletto, o comunque accarezza il ponticello.”

“Il ponticello è questo?” Hannibal tamburellò sull’arco che proteggeva il grilletto.

“Esatto. Questa è la sicura, così è tolta…” Will maneggiò le varie parti dell’arma con le mani di Hannibal tra le sue, “Il colpo è in canna, da qui prendi la mira.”

Riposizionò le mani dell’uomo e si mise alle sue spalle. “Allarga un po’ le gambe,” lo spostò più a destra prendendolo per un fianco. Attraverso la camicia sentì la carne morbida al tocco e il pensiero lo riscaldò con sciocca tenerezza. Per quanto lo vedesse come una sorta di incrollabile creatura era un uomo, come lui, con le sue debolezze e le sue paure. Quella serata insieme stava confermando a Will cose che avrebbe già dovuto sapere.

Era molto più facile ammettere ciò che provava di fronte ad un uomo, che non di fronte ad un essere superiore.

Gli fece abbassare la spalla destra e ruotare il bacino.

“Ok… Resta così…” Will prese due cuffie, una la mise a Hannibal, una a se stesso.

Hannibal fece fuoco fino ad esaurire il caricatore.

Quando richiamò la sagoma e la fermò a distanza ravvicinata, Will si abbassò le cuffie intorno al collo. “Ti stai pavoneggiando?” chiese a Hannibal con un’occhiataccia di straforo.

“Perché?” chiese l’uomo alzando una cuffia dall’orecchio, “È un buon risultato?”

“Mi prendi in giro? Cinque colpi in testa, tre al cuore, due al fegato e questo…” Will indicò quello al centro, “Potrebbe essere l’ombelico.”

“Non dovrai far altro che venire a posizionarmi ogni volta che dovrò difendermi da qualcuno e sarò sicuro di colpirlo,” commentò Hannibal.

“Ma smettila. Ed io che ti avevo portato qui con l’assurda convinzione di insegnarti qualcosa…”

“È stata fortuna,” si giustificò Hannibal, “Insieme ai tuoi preziosi suggerimenti.”

Will si masticò il labbro inferiore guardando la sagoma piena di buchi.

“D’accordo,” disse cambiando il foglio e rispedendo l’omino in fondo al poligono, molto in fondo. “Ora riprovi senza suggerimenti...”

“Sei ingiusto,” disse Hannibal parlandogli sopra.

“E se farai finta di non essere capace,” Will alzò un dito sgridandolo, “Ci saranno delle conseguenze.”

Gli passò la pistola ricaricata ed entrambi si rimisero le cuffie guardandosi come in un duello.

Hannibal sparò qualche colpo e si fermò incerto. Ne sparò altri e poi abbassò l’arma con una smorfia.

Will premette il pulsante del carrello e la sagoma ritornò davanti a loro così come Will l’aveva messa su, intatta e senza una piega.

Hannibal cominciò a sussultare, poi ridacchiò e infine rise. “Non intendevo mancarli tutti, credimi.”