la sua presenza?» «Perché è figlio di un uomo troppo potente. Mio padre ha risparmiato il suo perché preferisce evitare spargimenti di sangue tra i nobili con la speranza che riconoscano più facilmente la sua carica.» Anche in questo c’è una lezione, anche se Uther non lo sa. È dalla nobiltà che provengono i loro cavalieri e le regole dello stesso Re richiedono loro solo abilità e un giuramento. Artù non farà lo stesso errore. Gli uomini che guiderà dovranno appartenere a lui e a lui soltanto, e la nobiltà di Camelot non gli apparterrà mai davvero. «Quindi c’è…» Morgana si inumidisce le labbra, scostando lo sguardo. «E se tu provassi a parlargli?» Artù non ha bisogno di chiedere per sapere a chi si riferisce. E neppure si sente in dovere di risponderle. Lei lo studia, alla ricerca di speranza, e lui coglie il momento in cui non ne trova. La guarda assottigliare le labbra e voltarsi per tornare indietro. La segue a passo meno sostenuto; sa che lei ha un coltello e che potrebbe anche venirle l’idea di utilizzarlo. Quando arriva, Gwen ha già raccolto tutte le loro cose e si è seduta accanto a Merlino sul ceppo, la bocca incurvata in un fragile sorriso che riesce quasi a celare le sue paure. Merlino sta parlando con Morgana, più animato di quanto Artù l’abbia visto sin dalla dannata Festa del Solstizio, radioso e terribilmente vivo. Gwen abbandona il capo contro la spalla di Merlino, le dita rilassate sul suo polso mentre Morgana ride, con una mano sul ginocchio di Merlino per tenersi in equilibrio, e ancora una volta Artù è costretto a distogliere lo sguardo, incapace di respirare.

 

* * *

 

Non appena Morgana e Gwen si allontanano, più che perdere la vivacità Merlino sembra venirne del tutto prosciugato. Non è molto lusinghiero. «Non m’interessa cosa gli hai detto» si sente dire Artù nel silenzio. Merlino solleva lo sguardo, sbigottito. «Come?» Gli è impossibile restare fermo; non ci prova neppure, prende a fare avanti e indietro per la radura. «A Pustilius. O come accidenti si chiama. Non m’importa. Non m’interessa se hai insultato tutto il suo casato o se hai suggerito che sua madre ha venduto la mercanzia a un branco di lupi. Non ha importanza.» Cielo, Morgana ha ragione: forse è come un matrimonio. Quantomeno lui e Merlino vanno più d’accordo della metà delle coppie che vivono a corte; per quello che ne sa lui, non hanno ancora cercato di pugnalarsi a vicenda nel sonno o di scappare via in uno scatto d’ira con uno stalliere o una servetta in piena pubertà. Considerato che la sua futura moglie sarà scelta più per il valore politico che per una presunta compatibilità di coppia, quello con Merlino potrebbe essere il suo unico matrimonio a non finire con cospicui spargimenti di sangue, o con generose dosi di vino. Merlino aggrotta le sopracciglia. «Non capisco.» Artù si ferma di fronte al ceppo. «Non m’importa se insulti ogni singolo cavaliere di Camelot. Dio solo sa quanto s’insultano l’un l’altro. Basta sentire le loro canzoni…» Artù potrebbe vivere felice per il resto della vita senza dover mai riascoltare un paio di dozzine d’uomini ubriachi, privi sia di talento musicale sia di senso ritmico, costringere i poveri avventori di una taverna a fuggire per salvaguardare la propria sanità mentale. «Non fa nulla. Non è per questo… non è per questo che sono arrabbiato. Non con te.» Merlino ha un’aria preoccupata, quella che di solito ha quando Artù sanguina copiosamente. Non è rassicurante. «Vi sentite…» «Sto bene.» «È quello che continuano a ripetere i vostri uomini, a voce molto alta. Senza che nessuno l’abbia chiesto. Mentre sono sotto le cure di Gaius.» Artù si immobilizza. C’è una vaga traccia di sorriso a incurvare le labbra di Merlino. «Ma davvero?» Merlino annuisce con solennità. «Persino mentre Gaius ricuce le loro ferite.» «Sono stati negligenti.» «È stata una settimana particolare.» Merlino si agita un poco sopra il ceppo e guarda ovunque tranne che verso di lui. Artù gli si siede accanto e sospira. «Le tende sono molto carine. Molto rosse.» «I drappeggi del vostro letto sono stesi ad asciugare nel cortile della cucina, al momento» lo informa Merlino in tono malizioso. «È difficile ottenere quella particolare sfumatura di rosso spaccone, sapete.» Artù trattiene il brivido sul nascere. «Non mi scuserò per il Solstizio.» Con un po’ d’esitazione, osserva Merlino e il sorriso che non gli ha mai visto rivolgere a nessun altro. «Ma forse la prossima volta… prenderò in considerazione le tue obiezioni.» «Sarei rimasto, se me lo aveste semplicemente chiesto.» Merlino distoglie lo sguardo in fretta, rosso in volto, come se si fosse lasciato sfuggire qualcosa che non intendeva rivelare. «E comunque Gwen ha detto che non è stato poi tanto interessante.» Artù deglutisce, con la gola serrata. «Lo terrò a mente.» Il silenzio si espande tra loro, in attesa di… qualcosa. «Mi dispiace» dice all’improvviso Merlino. «Per