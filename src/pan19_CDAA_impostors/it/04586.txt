. - Vi prego, se mai ho acquisito il diritto di domandarvi qualcosa, se mai le mie azioni sono state onorevoli ai vostri occhi, salvatelo.

- È una possibilità, - fu l’enigmatica risposta. - Ma la scelta spetterà a lui, ricorda. Così è stato per il Dottore, quando divenne il Guerriero. - In qualche modo commossa dalla sofferenza di colei che aveva sempre creduto nell’importanza del loro culto, ella decise di sciogliere il proprio riserbo. - Ho già dato ordine di preparare la pozione, ma non possiamo influenzare la sua volontà.

Romana si ritrovò ad annuire, le guance bagnate di lacrime, il respiro reso affannoso dall’ansia. Non si sentiva così angosciata da… da quanto?

Oh. Sì. Ora le era venuto in mente.

Ma erano ricordi legati a qualcun altro. Non si sarebbe mai sognata di elevare un qualsiasi essere nell’universo all’importanza che aveva avuto Borusa per lei. Eppure, eppure…

Continuava a far cenno di sì, che dovevano riportarlo in vita, dargli quell’occasione.


 


Dapprincipio non fu ammessa alla cerimonia, ma quando la Sacerdotessa più giovane le fece cenno di entrare, comprese che ora toccava a lei. Perché fu a lei che Ohira tese la coppa, prima di allontanarsi con le altre. - Quattro minuti. Non un istante di più.

Quattro minuti… era sicura di farcela. Ora quattro cuori battevano nella caverna. Osò sperare per il meglio.

Si inginocchiò accanto a lui, posando la coppa sul pavimento. Gli prese la mano e la sentì fredda, ma non gelida. Sentì quelle dita stringere le sue.

- Ti ho trovata. - Ora i suoi occhi la fissavano, febbrili e disperati.

- Sì, mi hai trovata. Non hai bisogno di raccontarmi nulla, so quello che è successo. Ti terrò al sicuro. Andremo… da qualche altra parte. Adesso però devi fare ancora uno sforzo.

Lui si insinuò brevemente tra i suoi pensieri e comprese, scosse la testa in un tremito scoordinato, tentò di alzarsi e ricadde a sedere.

- Sai… amavo la mia vita. Per la prima volta, mi piaceva vivere sul mio pianeta, e non mi era mai successo prima. Oh, ci tornavo di nascosto, come un ladro, e fuggivo di nuovo. Questa volta era diverso, credevo di poter restare per sempre.

- Mi dispiace. So come ti senti…

- No, Romana, non lo sai. Sono tornato ad essere il solito vigliacco. Kedred… io… come ho potuto abbandonarlo?

- Devi bere. Adesso! - gridò lei, d’improvviso terrorizzata dal tempo che scorreva.

- No, non voglio. L’ho lasciato da solo ad affrontare tutto quanto. Ma non avevo scelta. Lui deve sapere che non avevo scelta. Non potevo… non potevo restare!

- Lo saprà. In qualche modo, lo saprà.

- Cosa gli faranno?

- Niente. Sono sicura che starà bene. - Non ne era sicura, in realtà, ma doveva convincerlo ad ogni costo.

- Non puoi saperlo! Ash non c’è più. Non ha più una famiglia!

- Quello che mi hai mostrato, al ballo… se è vero, allora… Thistle è la sua famiglia, adesso.

La prese per le spalle, le energie che già scemavano. - Devi dirmi che cosa è successo a Jack.

Lei abbassò gli occhi. - È… complicato. Te lo racconterò, lo giuro, ti racconterò ciò che ho visto, ma ora devi concentrarti su te stesso. È importante. Tu sei importante.

- Smettila. Non convinci nessuno. - Mollò la presa e si lasciò scivolare sul pavimento di pietra, senza distogliere lo sguardo dalla bellezza di lei. Sì, era bellissima anche così, in lacrime e con i capelli disfatti. Era la sua stella. Non era nemmeno lontanamente terribile, morire guardando una stella.

- Drax, nemmeno io tornerò su Gallifrey. Non c’è più nulla che io possa o desideri fare per quegli ingrati, razzisti, falsi… ma non voglio restare sola. Non voglio restare senza di te.

E io non voglio diventare qualcun altro. Qualcun altro che non ti ama, pensò lui, ma trattenne il fiato per gli ultimi secondi che gli restavano, riuscendo a balbettare soltanto: - Tu… tu mi...

Lei annuì freneticamente, gli occhi gonfi di lacrime. Era la verità? Era una bugia per convincerlo? Nemmeno lei lo sapeva, non c’era tempo di rifletterci sopra. L’urgenza estrema della situazione andava al di là della natura di un sentimento, andava davvero oltre, era…

- Oh - mormorò in un soffio. - Non ci credo, ma non sopporto di vederti piangere, lo sai. - Lei raccolse la coppa e gliela porse in un gesto di supplica, e Drax l’afferrò con le sue ultime forze. La differenza tra vita e morte era tra le sue mani, e già i suoi occhi tornavano ad offuscarsi, la sua coscienza ad abbandonarlo, il terrore lo invase e non poté più pensare o attendere. La bevve tutta d’un fiato.

Romana ebbe un sospiro di infinito sollievo.

Lui sussultò e storse la bocca: - Dici che aggiungere un pochino di zucchero