occhi sul libro. All’improvviso si rende conto dell’errore che ha fatto: adesso, dopo averla guardata, vuole parlarle, sentire la sua voce pronunciare il suo nome, scoprire che tipo di persona è. Quando lei passa davanti al bancone per uscire dal negozio, Arthur si piega sulle fatture con determinazione. Quando è fuori, tira un sospiro di sollievo. Quel pomeriggio chiude prima.

Non è successo niente, si ripete marciando avanti e indietro per il soggiorno disturbando il gatto che stizzito esce dalla finestra badando bene di farsi notare nel farlo, come se volesse rimproverarlo di tutto il fastidio che gli causa, ma Arthur è perso in pensieri ben più importanti e il gatto si dovrà adeguare al suo orgoglio offeso. Si sentiva stanco, dopo l’ultima sgridata al portatore di ombrello bagnato (i suoi poveri libri!), e l’incontro dei loro sguardi e quello che ne è derivato non sono altro che giochi della sua mente.

Si accascia sulla poltrona, osservando distrattamente le case di fronte. Giochi della sua mente, forse non tanto, riflette. L’ha vista spesso, ma mai guardata, mai osservata, perso nelle più disparate faccende. La volta in cui lo ha fatto, è rimasto stregato. Riesamina quello che di lei c’è nella sua mente; l’ha vista spesso nella sezione dei libri gialli, e di gialli ha comprato qualche libro, ma nessuno dei classici. Pare una fan del genere, quindi li avrà già letti. Chissà se le piace Sherlock Holmes, si chiede. Non ha mai parlato con lei, se non per le solite frasi fatte per i clienti e - oh, che ha combinato!, si sgrida quando se ne ricorda e vorrebbe sprofondare nel terreno – anche una sgridata. Non sa nemmeno il suo nome. Così passa il weekend, tra libri, qualche show alla TV e il pensiero di lei quando non se l’aspetta, aspettando con ansia e temendo l’arrivo del lunedì, l’apertura del negozio.

Ma lei non si presenta fino a mercoledì, facendolo crudelmente rimanere sulle spine per giornate intere, facendolo voltare ogni volta che i cardini del’ingresso scricchiolano. Lei entra, con l’aspetto un po’ stanco ma rilassato, e Arthur sente il sangue corrergli alla testa, il cuore battere forte e la voce mancargli, fino a quando non riesce a dire con voce rotta un “Buonasera” al quale lei risponde con un cenno della testa e un lieve sorriso. Ottimo lavoro, pensa Arthur riprendendo il fiato che non sapeva di aver trattenuto. Gira tra gli scaffali, scambiando due parole o anche un cenno con i clienti, tutti tranne lei, che studia interessata il retro della copertina di un libro.

Spinto dal suo amore per la lettura, sbuffa quando vede di che si tratta. “Spazzatura, quella. Se il contenuto fosse almeno paragonabile alla copertina, potrei pensare di usarlo per altro che bilanciare il mio tavolo”

Lei lo guarda, e all’improvviso Arthur si rende conto di aver parlato un po’ troppo senza nemmeno aver pensato prima, come invece ogni buon inglese che si rispetti farebbe, ma prima che possa allontanarsi con una scusa accampata al momento, lei gli sorride.

“Cosa mi consiglia, allora?” gli chiede. Non se l’è presa per il suo commento, e pare interessata alla loro discussione, per cui Arthur passa i minuti successivi a indicarle libri validi e a scoprire che lei li ha per la maggior parte letti. Le brillano gli occhi quando scopre un nuovo libro, e Arthur è tentato di cercare tutti i libri che ha che le possano piacere, ma il suo lavoro e un cliente che deve pagare lo chiamano lontano da lei.

Ha la netta impressione che la discussione sia andata bene, anche se non può non chiedersi se anche per lei sia così, ma sarebbe imbarazzante tornare da lei dopo essersi congedato, quindi si accontenta di guardarla di tanto in tanto senza farsi notare. Quando lei si affaccia alla cassa con un paio di libri – di quelli che le ha consigliato, nota – Arthur fa un calcolo rapido e la guarda negli occhi.

“Vuole una busta, signorina…”

“Lateau, Marie Lateau. Sì grazie” risponde lei, con un sorriso.

Marie. Finalmente Arthur conosce il suo nome. Le porge la mano, sperando che non sia umida dal nervosismo, e si presenta cercando di mantenere la voce ferma e i nervi saldi. “Arthur” Il resto dei suoi movimenti sono dettati dall’abitudine; imbustare, digitare la somma alla cassa, stampare lo scontrino e metterlo nella busta mentre annuncia il prezzo. “Spero che le piacciano, signorina Lateau”

Nei giorni successivi, Arthur non fa che ripensare alla scena e a tutto ciò che ha detto, desiderando essere stato più comunicativo, più gentile, meno imbarazzato e più affascinante. Forse Marie ha trovato la conversazione noiosa ma non ha detto niente per pura cortesia… Ma i libri comprati allora? Ancora cortesia?

Per fortuna, Marie torna e fuga ogni dubbio con un sorriso. Non c’è modo che abbia letto tutti i libri che ha comprato; deve essere tornata per piacere personale, decide Arthur quando la vede vagare per gli scaffali. I loro sguardi si incontrano più di una volta, mentre lui