La chiama intorno a mezzanotte, come le aveva detto che avrebbe fatto. Recupera gli occhiali, li indossa e si affaccia alla finestra della camera da letto, incrociando le braccia sul davanzale e perdendosi per qualche secondo ad osservare la notte placida di quell’emisfero sommerso dove la luna può specchiarsi sulla superficie appena increspata dell’oceano infinito in un’ininterrotta serie di bagliori bianchi che appaiono e scompaiono a seconda dei capricci del vento, che qua e là solleva una mezza onda e poi, così come l’ha risvegliata, la sopisce, perché non c’è una riva contro cui andare ad infrangersi.
Mentre il cellulare di Rose squilla, Dave pensa con una certa tristezza che, come le onde hanno perso la loro ragione di esistenza da quando non c’è più terra da aggredire e corrodere, anche loro due, ora che sanno, ora che Rose ha visto, non hanno più nessun motivo di restare.
Era inevitabile, si dice. Non che ci creda davvero. Ne sa abbastanza del modo in cui gli istanti si avvicendano uno dopo l’altro, da sapere perfettamente anche che non c’è nulla che non sia possibile evitare, così come non c’è nulla che non sia possibile ripetere e aggiustare.
Forse, da qualche parte dentro di loro, sono entrambi convinti che questa, dopotutto, sia ancora la strada migliore. Per cui è più comodo pensare che fosse anche l’unica possibile. Perché è fottutamente difficile percorrerla, ed è più semplice immaginare di non avere avuto scelta.
– Strider.
La voce di Rose è affaticata. Sullo sfondo, lo scrosciare impetuoso delle Bloody Falls ne copre appena le sfumature. Non abbastanza perché Dave non possa riconoscerle, comunque.
– Ci hai messo una vita a rispondere. – la rimprovera.
– Lo so. – ribatte lei, – Il bastardo ha venduto cara la pelle. – commenta. Dave non può vederlo, ma riconosce nel suo tono l’ombra di un sorriso cattivo ad arricciarle le labbra. Non fa per niente fatica ad immaginarla torreggiare fieramente sul cadavere di Fieri, coperta di sangue dalla testa ai piedi, mentre osserva il suo capolavoro.
– Sei ferita? – le domanda, mettendo da parte quello stupido moto d’orgoglio che spesso sente fiorire dentro di sé quando pensa a Rose, senza che ce ne sia motivo.
– Sto bene. – risponde lei. Dave aggrotta le sopracciglia.
– Sì, ma non è quello che ti ho chiesto.
Lei ridacchia appena, uno scampanellio un po’ frivolo che si perde nel rombo furioso delle cascate, che ora sembra più vicino.
– Non preoccuparti, Strider. – lo rabbonisce, – Sarò da te fra qualche ora.
Dave neanche le risponde, odia quando Rose prende a trattarlo con sufficienza. E accade troppo spesso perché lui possa non sapere come porre rimedio alla situazione prima che sfoci in un litigio violento.
Interrompe la conversazione senza neanche salutarla, sapendo già che, per quando sarà arrivata, ogni traccia di risentimento sarà sparita. Sfila gli occhiali e solleva lo sguardo al cielo, una massa nera uniforme, spezzata solo a tratti da stelle tanto piccole da farti sentire ancora più perso in mezzo al vuoto dell’universo, invece di consolarti col loro bagliore tremulo e vagamente romantico.
Mancano cinque ore all’alba. Sarà meglio che si dia una mossa a terminare i preparativi.



*

*

*

*

*

*

*

*

*

*

*

*