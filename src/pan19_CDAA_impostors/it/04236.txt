codice cercando di coprirlo con il suo corpo, ignorando che Shu avrebbe comunque potuto replicarlo con poco, sia sentendo il modo in cui premeva sui tasti che osservando la tastiera. Quilan sorrise alla sorella, scuotendo leggermente la testa, come a volerle dire “lascia perdere”.

La porta scivolò verso destra, svanendo all’interno del muro e Mori precedette i suoi compagni all’interno.

C’erano una decina di porte suddivise per entrambi i lati del corridoio, Shu si irrigidì, avvertendo un odore familiare e allo stesso tempo differente, qualcosa di vago, sepolto nei profondi anfratti della sua memoria.

Mori si diresse verso la porta numero otto e appoggiò la mano sul piccolo monitor accanto alla serratura. Lo scanner riconobbe la sua impronta immediatamente e la porta divenne trasparente pochi istanti dopo.

Quilan invitò la sorella ad avanzare per poter vedere il contenuto, quasi gongolando. Qualcosa nei sensi dell’hunter le diceva di non farlo, di non guardare, ma lei lo ricacciò indietro, ignorandolo.

Impiegò alcuni istanti per mettere a fuoco la creatura all’interno della cella, ma quando lo fece, quando riuscì a darle un senso, la tazza le scivolò di mano, infrangendosi sul pavimento.

Aveva il torace glabro, simile a quello di un umano ma, grazie agli occhi sensibili, Shu capì che si trattava di un costrutto artificiale. Il cranio ricordava quello di un rettile con lucenti scaglie rossicce, mentre la parte inferiore del corpo, che sporgeva da una piccola piscina, sembrava una lunga coda di pesce che si muoveva nervosamente nell’acqua.

Elder si voltò afferrando per il bavero del camice il fratello, sollevandolo, poi sbattendolo contro il muro.

«Che cos’è?! Voglio una spiegazione!»

«Una chimera.» rispose tranquillamente senza dare segni di sconvolgimento per quella reazione improvvisa «Il governo ha voluto intraprendere nuovamente gli esperimenti per creare qualcosa di similare ai super soldati, senza però fare sperimentazione genetica umana. Abbiamo solo provato a collegare più animali tra loro, usando parti sintetiche. Ovviamente manipolando il codice genetico degli animali.»

«Avete deprogrammato gli hunter, lobotomizzati per essere più precisi, perché è quello l’unico modo che avevate per metterli a cuccia! E poi fate questo?!»

«Loro non sono umani.»

«State riprendendo gli esperimenti che vi erano sfuggiti di mano oltre venticinque anni fa. Dopotutto non era così che sono iniziati? Anche senza manipolazioni genetiche umane il risultato non cambia! Dimmi, Quilan, sei sicuro che quei mutanti che IO dovrei stanare, non siano scappati da uno dei vostri laboratori?»

«Te lo posso giurare.» Shu annusò l’aria e non c’era traccia di menzogna in lui, ma poteva veramente fidarsi di qualcuno che aveva innestate delle nanomacchine nel corpo? Gli odori che emanava potevano essere affidabili? «E se per caso è veramente come sospetti, io ti giuro che non ne sapevo niente. Ma la sperimentazione umana sui detenuti nel braccio di morte, o la creazione in vitro di ominidi per fare esperimenti, è stata bandita e considerata illegale da ventiquattro anni.» proseguì «Questo non cambia il fatto che qualcuno sicuramente la pratichi ancora. Non ho dubbi a tale proposito, c’è sempre qualcuno nell’ombra che fa certi esperimenti, non importa quanto possano essere illegali o pericolosi. Ne sono stati arrestati tanti nel corso di questi anni e gli esperimenti distrutti. Il senato ancora se la fa sotto e non sono i soli.»

«E io devo trovare lo stronzo che ha aggirato i vostri vincoli e che ha messo in pericolo i vostri permessi, giusto? Perché se non si trova l’autore, voi rischiate di non poter più divertirvi a giocare a fare gli dèi.» Quilan annuì e poco dopo tornò con i piedi per terra, sotto lo sguardo terrorizzato di Mori.

«Chiamo la sicurezza?» domandò titubante l’assistente.

«Non essere sciocco.» rispose tornando verso la porta d’ingresso.

Shu restava immobile, continuava a osservare quella creatura senza sapere cosa pensare. Avrebbe voluto entrare nella cella e porre fine alla sua esistenza. Avrebbe voluto uccidere tutte le creature sperimentali contenute nelle stanze e radere al suolo l’intera BioBorg. Ma alla fine si limitò a inginocchiarsi per terra per raccogliere tutti i frammenti della tazza, ricacciando indietro le lacrime.

***

Un fastidioso suono attirò l’attenzione di Shu verso il fratello: non aveva più detto nulla dopo che era uscita dalla zona di contenimento, era rimasta seduta in un angolo a frantumare i cocci della tazza, in attesa.

«Sono arrivati i risultati.» Elder si alzò con un mucchietto di polvere nella mano, svuotandola in un cestino, e si apprestò a seguire Quilan per la seconda volta.

 

Dentro all’ascensore, Quilan, armeggiò con il suo palmare poi arrestò l’ascesa con un sussulto.

«Cos’è successo nell’Outback?» Shu incrociò le braccia.

«Lo sai.»

«Stronzate! Io non so nulla e tu non hai mai detto niente. Hai solo lasciato che ti processassero in silenzio. Dimmi che è successo!» Quilan sospirò, frustrato dal silenzio della sorella «Non ho mai pensato che li avessi uccisi tu! E non ero il solo a crederci…» scosse la testa, allontanando dolorosi ricordi e Shu fu sul punto di chiedergli qualcosa, ma la ricacciò indietro, sentendo l’