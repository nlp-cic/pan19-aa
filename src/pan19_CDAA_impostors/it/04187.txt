, signorino.”
  Il bimbo annuisce, mentre sta controllando dietro un divano. Guarda la finestra davanti a sé e vi vede il riflesso di Alfred che se ne va. Sente i passi allontanarsi, quando gli viene in mente una cosa.
  “Alfred?” lo chiama, ma nessuno torna indietro. Aggrotta le sopracciglia, la disapprovazione dipinta sul volto. Si alza dal divano e a passo svelto, esce dalla stanza.
  “ALFREEED!!” sbraita dittatorialmente.
  Il maggiordomo si volta, un punto di domanda stampato in faccia. Ritorna tranquillamente verso il padroncino, che ha le mani incrociate al petto.
  “Diceva a me?”
  “Sì, non è ovvio?! Volevo dirti: se vedi Alfred in giro, avvertimi.”
  Sospira il maggiordomo, facendo cenno con la testa. È la prima volta che si sente come se qualcuno gli avesse messo i piedi in testa; o meglio, le zampe.
  “Certo, signorino Damian.”


***


  Cielo grigio, odore di zucchero di canna e una fetta di limone nell’aria. Il tutto incorniciato in una tazza di porcellana cinese, piena di tè fumante.

  “Pennyworth?” chiama la giovane voce.
  È tempo di esaminare il primo piano. Si torna a girare ogni singola stanza, controllare ogni singolo angolo, perlustrare ogni singolo mobile.
  “Sei qui, Pennyworth?”
  Niente nel bagno, nessuno nella sala cinema, anche le varie camere degli ospiti sono vuote. La cucina è linda e splendente, nel soggiorno nessuna traccia del suo passaggio.
  “Pennyworth?!”
  Niente pelo a tradire il suo passaggio, un graffio a segnalarne la presenza. Ci prova Damian, con un passo felpato e felino a ricostruire la sua strada, ma fallisce miseramente.
  “Pennyworth, dove sei?!”
  Perfino il fedele Titus, che fino ad allora se n’era rimasto a dormire nella camera del padroncino, si unisce alla sua ricerca; ma neppure il suo fiuto lo rintraccia. Sembra svanito nell’aria.
  “PENNYWORTH!!” sbotta infine il moro, infastidito.
  “Mi dica, signorino.”
  Ricompare il maggiordomo con il suo atteggiamento ossequioso, un vassoio con delle tazzine tra le mani. Niente sudore sulla fronte: si è concesso di fare il tragitto con tutta la calma.
  Il bambino si volta di nuovo, il viso annoiato e sbuffa.
  “Non tu, Pennyworth! Cerco ancora il gatto!” esclama col suo classico tono viziato.
  Il petto nero si alza e il maggiordomo espira lentamente. Deve reprimere il fastidio che gli sta montando dentro, non farlo trapelare attraverso i muscoli facciali. Essere impassibile.
  Cerca di trovare le parole migliori per esprimersi, come sempre.
  “Mi scusi la domanda, signorino, ma non poteva scegliergli un altro nome?”
  Il bambino interrompe la sua ricerca. Pare ipnotizzato dal cane che zampetta in giro per la stanza in cerca di indizi.
  Quelle parole lo avevano lasciato di sasso. Era il suo prezioso gattino bianco e nero, quello che il maggiordomo - suo grande amico, che ormai considerava quasi come un nonno - gli aveva regalato pensando a lui. Come osava chiedergli di cambiare il nome ad Alfred Pennyworth?!
  Lo fissa con più cipiglio del solito.
  “Dovresti essermi grato… L’ho chiamato così in tuo onore! E poi ti assomiglia pure, quindi ci sta divinamente! Alfred Pennyworth fa parte della famiglia. Dovresti preoccupartene anche tu!”
  Sospira, Pennyworth, al pensiero del suo omonimo trattato come un affare di Stato. Cosa ci poteva fare? Damian era ancora un bambino: nemmeno l’uccisione di un milione di ninja avrebbe potuto cambiare il suo affetto per gli animali. Aveva persino adottato una mucca!
  Pensava a come sembrare preoccupato alla faccenda del gatto. C’era un qualche indizio che poteva dargli? Qualcosa che migliorasse l’umore del signorino e che, allo stesso tempo, mettesse in pace la sua anima da maggiordomo col nome da gatto più usurpato di casa Wayne?
  Oh, certo che c’era.
  “Ha già controllato nella Batcaverna, signorino?”
  “Sì, e papà mi ha confermato che non è lì.”
  Qualcosa scattò in Alfred. Un movimento impercettibile, una presa più salda del vassoio: un atto che Damian avrebbe normalmente notato, se non fosse stato troppo occupato a cercare il gatto.
  “Allora la lascio alla sua ricerca.”
  “Sì, sì… Pennyworth?”
  Il maggiordomo si volta un secondo, solo per accertarsi di non commettere l’errore di prima; ma Damian non stava chiamando lui, non stavolta.


***


  Scende le scale di umida pietra. Ha imparato con gli anni a fare attenzione a non scivolarci sopra. In quella cava, il clima diventa quasi raggelante durante le giornate uggiose, ma non è niente che il maggiordomo non possa sopportare. Il vassoio finemente preparato, non corre alcun rischio nelle mani di Alfred.
Lo appoggia al suo solito posto, vicino alla tastiera della console. Automaticamente, versa il tè in due tazze, lasciando quella con la fetta di limone, vuota. Scruta con sguardo assente lo schermo davanti a sé. L’ennesimo video dell’ennesimo criminale catturato.
  “Non c’è niente di più interessante sulla TV via cavo?”
  Una voce bassa ridacchia, gustando il suo tè caldo. Si accomoda meglio sulla sedia e ferma quel video violento.
  “Grazie del tè, Alfred.”
  “Di nulla.”