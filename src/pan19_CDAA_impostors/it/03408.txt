qualcosa di buono, di umano, per quanto non le fosse possibile vederlo.

E così si costrinse a radunare tutta la propria forza, a sedere un po' più diritta, ad aggrapparsi a ciò che aveva pianificato appena pochi minuti prima con i suoi compagni.

“Seguite il ragionamento che abbiamo fatto noi stessi. Non svelate subito di che si tratta, ma arrivateci in fretta, prima che si annoi. O si irriti”.

Trovando una voce sottile ma non tremante, sforzandosi di non abbassare il proprio sguardo, Kagome iniziò a parlare.

– Abbiamo un'idea – disse, sperando con tutto il proprio cuore di scegliere le parole più giuste – Una... teoria. Noi... pensiamo che l'Arena non possa essere perfetta. Che debba avere una falla. Vogliamo trovarla.

La fronte di Sesshomaru parve corrugarsi di qualche mero millimetro, gli occhi stringersi in un'espressione di distante, minacciosa, sospettosa attenzione. Ma perlomeno era attenzione, vero? Kagome non poteva fermarsi lì. La crepa nel ghiaccio era così superficiale da essere quasi invisibile, più spinosa che rassicurante, ma esisteva.

– Ci deve essere un modo per uscire che non sia vincere – continuò, alzando appena il volume, stringendo i pugni, pregando di non suonare disperata come il suo cuore si sentiva in quel momento – Noi lo cercheremo, sopravvivremo insieme, ce ne andremo tutti vivi da lì. E t-tu... saremmo... lieti di avere t-te e i-il tuo aiuto... tra n-noi.

Passarono almeno cinque secondi di spaventoso, immobile silenzio. Quando Kagome seppe di non poter più reggere quello sguardo e quella tensione, quando avrebbe solo voluto fuggire, Sesshomaru parve raddrizzare perfino di più la sua già rigida postura, guardarla ancora di più dall'alto, contrarre i lineamenti in una così ferma freddezza da ricordare più che mai un essere divino e inarrivabile.

– No.

Una sillaba, uno sparo in pieno petto. Kagome sgranò gli occhi, confusa e ferita, domandandosi se fosse possibile che si trattasse di un sogno, di uno scherzo dell'immaginazione – tanto il suono era stato secco e rapido e breve. Ma c'era ben poco da ridere.

Non poté resistere dal lanciare un'occhiata disarmata a Sango, benché sapesse di avere ancora gli occhi di Sesshomaru su di sé. E la sua amica sembrava altrettanto spiazzata, la fronte aggrottata in attonita incredulità, gli occhi un poco spaventati, un poco arrabbiati.

– No... cosa? – le uscì dalle labbra in un sussurro quasi patetico, quasi retorico nell'essere lo spettro di una domanda, ma non per questo Taisho non lo sentì. Si voltò verso Sango, senza cambiare attitudine di un centimetro.

– Non mi unirò a voi – rispose, senza una singola emozione che non fosse un leggero disprezzo – È l'idea più ingenua, stupida e folle che poteste concepire. Non vi investirò il mio tempo. Nemmeno voi dovreste.

Erano forse un consiglio, quelle ultime tre parole? Un'effimera, fredda, microscopica dimostrazione di interesse nei confronti di ragazzi che in teoria era pronto a uccidere?

“È questo ciò di cui abbiamo bisogno da parte tua. È questo ciò che so che nascondi”.

– È folle e ingenua perché nessuno vuole crederci – fu l'avventato, disperato tentativo che sfuggì al petto di Kagome, ma cosa c'era da perdere, ormai? – La speranza è quello di cui tutti avrebbero avuto bisogno...

– La speranza – ripeté Sesshomaru, in una voce molto più bassa e tagliente di prima, fissandola con uno sdegno meno distaccato, ma molto più minaccioso – La speranza è ciò che rende i Giochi quelli che sono. E privi della loro perfezione non avrebbero senso di esistere. La vostra speranza... è un'idiozia.

Una sensazione di completa impotenza si abbatté su Kagome, l'energia parve abbandonarla. Dolore e tristezza invasero il suo animo.

Quel tono era stato più fermo e pesante del marmo. Se fosse stata sola, priva della consapevolezza del supporto dei suoi compagni, avrebbe finito con il credergli.

Perché Taisho non capiva? Perché non tentava di aprire il proprio cuore?

– Puoi chiamarci come vuoi – mormorò Sango, benché la sua voce esprimesse la stessa sofferente malinconia che Kagome sentiva dentro di sé – Non ci arrenderemo a questi pensieri.

Sesshomaru ricompose un'espressione regale, ma in qualche modo più calma. Kagome si era quasi aspettata di vederlo infuriarsi, ma al contrario lui parve perfino trattenere un sospiro. Iniziò a parlare con quella sua voce attraente e carismatica, così decisa, così impassibile, alternando il proprio sguardo tra le ragazze.

– Supponiamo – esordì, senza ironia, senza gentilezza, senza asprezza – che vi ritroviate alla fine, voi sei, cercando la vostra nascosta via di fuga. Cosa farete, quando ogni fonte di cibo e acqua scomparirà, e starete morendo di fame e sete? Cosa farete, quando le belve vi assaliranno, e vi prenderanno uno a uno? Se pensate di avere tanta forza da non iniziare a uccidervi l'un l'altro, non è un mio problema. Sappiate solo che è questa la disperazione a cui volete andare incontro.

Se al mondo c'era un suono capace di dipingere paura, lacrime, sangue e terrore, rimanendo