credere che tu abbia vinto.-

-Oh, grazie mille.-

Una risata.

-Quello che intendo… non riesco a credere che uno di noi…-

-Sei sempre stato tu quello più convinto che ce l’avremmo fatta, Kurt.-

-Spesso era solo una facciata, lo sai.-

-Lo so?-
  


-Dio, Blaine, davvero, dopo le cose che hai detto stasera, non sai che sei l’unico che mi conosce davvero?-


 


*


 
Blaine non vedeva l’ora di poter tornare a casa. Da quando Kurt era sceso dal palco, James gli aveva tenuto il muso: la sua intera postura si era irrigidita e Blaine aveva dovuto letteralmente supplicarlo di rimanere, invece di salire in macchina con Honey, Alfie, Barry e la tata. Da quel momento in poi, la prosecuzione della serata era stata fisicamente e psicologicamente sfiancante.

Blaine buttò giù l’ennesimo bicchiere di champagne, seduto stancamente in una poltroncina, mentre osservava torvo James chiacchierare amabilmente con qualsiasi ragazzo sulla ventina che fosse presente a quella dannata festa. Ed erano molti.

-È così terribile avere perso?- Blaine alzò lo sguardo e sorrise quando riconobbe Kurt. Era in piedi davanti a lui, il premio tenuto mollemente tra pollice e indice, una mano sul fianco.

-Non molto.- rispose, rilassandosi contro lo schienale -Siediti.-

Kurt scosse la testa: -Ah-ah, alzati tu, ho voglia di prendere un po’ d’aria.-

-Come voi ordinate, signor vincitore.-

Kurt sorrise e afferrò il suo gomito, trascinandolo oltre il bancone del bar e la pista da ballo, fin sulla terrazza con tanto di piscina dell’enorme palazzo. Rallentarono solo fino quando si trovarono a debita distanza dal resto degli invitati, in una parte leggermente più buia e appartata: -Quanto hai bevuto, Kurt? Non vorrai per caso sedurmi in una di queste alcove.- ghignò Blaine, appoggiandosi alla balaustra, dando la schiena allo strapiombo alle sue spalle.

Kurt ridacchiò, imitandolo e scosse la testa: -No, anche se tuo marito ne sembra convinto.-

Blaine sospirò stancamente: -Gli passerà. Si sta comportando come un ragazzino.-

-Be’, allora si sta circondando di coetanei.-

Dallo sguardo di scuse che Kurt gli lanciò subito dopo, Blaine capì che doveva essersi reso conto della sua gaffe: -Lo sta facendo perché si è... irritato per quello che hai detto, suppongo.- lasciò andare un respiro -Dopo il fatto che ho passato tutta la giornata con te e non… be’, non con lui, con i bambini.- si massaggiò le palpebre -Dice che mi annullo, quando si tratta di te.-

Kurt dischiuse le labbra e allungò una mano, sfiorando con delicatezza il suo polso: aveva i polpastrelli freddi. Blaine tenne lo sguardo basso per qualche istante, osservando quell’infinitesimale contatto.

-No, lascia stare, non dire niente. Sta solo cercando un motivo per litigare.- scosse appena la testa e infine si voltò verso di lui.

Ti ho amato fin dal primo istante.

C’era stato un tempo in cui Kurt era stato innamorato di lui, Blaine l’aveva compreso dopo diverso tempo. L’aveva capito nell’esatto momento in cui era entrato per la prima volta nello studio di uno psicologo, dopo il fallimento del suo primo matrimonio: Edward era stato per Blaine quello che Blaine era stato per Kurt: un mentore, un maestro, qualcuno da cui imparare cosa volesse dire perdere la testa per qualcuno, fare una follia – un matrimonio a Las Vegas, lui, il romantico per eccellenza – e rendersi conto troppo tardi di aver compiuto un errore così grande da mandare in pezzi qualsiasi cosa: la sua autostima, il suo amor proprio, la sua voglia di vivere. Blaine sapeva di essere stato l’impossibile amore adolescenziale di Kurt ed era l’unica cosa che non aveva mai perdonato a sé stesso.

C’era stato anche un tempo in cui lui era stato innamorato di Kurt. Non avrebbe saputo dire esattamente in quale fase della sua vita, in quale momento nel tripudio di fallite relazioni che avevano costellato la sua esistenza. Una volta, in uno scatto di rabbia, Kurt aveva afferrato il bicchiere di scotch che Blaine aveva in mano e l’aveva scagliato a terra, rompendolo in mille pezzi: aveva urlato che forse Blaine voleva distruggersi perché non era in grado di vivere senza avere la certezza di essere tutto per qualcuno, ma che non era disposto ad accettare che qualcuno fosse tutto per lui.

Quando Honey era nata, e poi Alfie dopo di lei, Blaine aveva capito cosa significasse essere tutto per qualcuno: era tutto per i suoi figli eppure continuava ad aver bisogno… a sentire un vuoto enorme in sé, qualcosa che doveva – voleva – riempire così a tutti i costi. Doveva esserci qualcuno al mondo fatto apposta per lui. Doveva esserci un lieto fine.

Forse era stato in quel momento che Blaine– no. Non era quello. James era arrivato così presto, dopo il suo secondo fallimento che Blaine non era nemmeno riuscito a metabolizzare l’essere solo.

Ma c’era stato un momento, Blaine lo sapeva. Un periodo preciso, breve, brevissimo, in cui doveva aver desiderato sporgersi in avanti e premere le labbra su quelle di