conoscevo se ne sono andati da tempo.»

L’uomo annuisce. «Perciò è solo nostalgia.»

Rimane ferma per un breve momento, interdetta. Solo il bambino si muove di nuovo. «È più come un richiamo. Senta,» gli dice poi, «Sa indicarmi come arrivare al tempio sul lago?»

«La posso accompagnare.»

«Meglio di no.»

Il vecchio fa schioccare la lingua. «Non volevo importunarla.»

Shura fa per rispondergli, ma si ferma in tempo: coinvolgere quell’uomo è l’ultima delle sue intenzioni.

Lui la guarda di sottecchi, attendendo una risposta che non arriva. «Può prendere quella strada laggiù, ci arriva dritta.»

«Grazie.»

Oltre la tettoia, la neve turbina sempre più fitta. S’incammina senza nemmeno stringersi nel cappotto, con lo stomaco schiacciato in una morsa. Non è colpa del bambino che spinge, no, non questa volta.

°

Tutto scricchiola: il ghiaino sottile sotto le sue suole, il nevischio ghiacciato che già si è depositato a terra, i rami che ondeggiano nelle correnti del vento. L’aria, incanalata nel viale alberato come attraverso un tunnel, soffia dritta e impietosa dalla direzione del tempio e le frusta le guance già rosse. Non c’è vita, lì intorno; non un uccello, né un misero insetto, come se più nessuno avesse osato colonizzare il posto lasciato vuoto da Hachirotaro.

Si chiede se non farebbe meglio ad abbandonare la strada e addentrarsi tra le sterpaglie verso il fitto del bosco, il luogo che due vite fa chiamava  casa . Si chiede se ancora sarebbe in grado di considerarlo tale, se ne riconoscerebbe i percorsi tracciati nell’aria più che sulla terra battuta; se qualcosa di caldo e familiare sia rimasto laggiù, per lei, o se ogni traccia che ha lasciato sia ormai stata cancellata, e lei dimenticata.

Si chiede anche se le dispiacerebbe davvero, in fondo. Se c’è qualcosa che intende salvare.

°

Non passa molto tempo prima che Shura noti che c’è qualcuno che cammina dietro di lei. Il suo incedere non è veloce, ma è comunque più rapido del suo; i suoi passi fanno un rumore differente, come se sapessero bene la maniera giusta di affrontare la tormenta.

«Non c’era bisogno che mi seguisse» dice, voltandosi per guardarlo.

Il vecchio non trasale nemmeno; continua sul suo tracciato rimanendo in silenzio, fino a quando non l’ha raggiunta. «Io sto andando per conto mio» dice, «Se ci siamo incrociati di nuovo è solo un caso.»

«Senta...»

«Dicono che il Tempio sia splendido, in questa stagione» continua. «Che una visita valga bene la fatica.»

Shura si lascia raggiungere. I secondi d’attesa sono attimi di sibili e silenzio, di tranquillità più che di rischio. Sospira. Cosa potrebbe capitarle di male? Cosa potrebbe capitar  loro, di male?

«Deve fare così» le dice il vecchio non appena le è vicino. Muove i piedi quasi come strisciasse. «La neve non va sfidata. Va accompagnata» le suggerisce, e Shura sorride, ripensando ai tempi in cui affrontava tempeste come quella senza battere ciglio, senza neppure sentire la fatica.

Il bambino è tranquillo, ora.

Procedono senza dirsi altro.

°

Arrivano e il lago Towada è placido e scuro e ghiacciato sulle rive, là dove l’acqua rimane intrappolata in pozzanghere tra i rami più bassi.

«Non c’è pesce in questa stagione» le spiega il vecchio. Lo vede studiare il fondale, là dove una collana di bolle sta risalendo dal fango. «Nemmeno loro rimangono qui, quando viene l’inverno.»

«Vive da solo?»

«Solo tre mesi l’anno. Non mi piace la città» tira corto, «Ma mio figlio ci deve tornare. Per fare commercio, dice.»

«Dice?»

«Va a sperperare il denaro, lo so. Qui non c’è molto da fare.»

«Magari ha una ragazza che lo aspetta là.»

Il vecchio scoppia a ridere sguaiatamente. «Certamente no» le dice poi, «Gli voglio bene, ma è così brutto, poverino.»

Nemmeno Shura riesce a trattenere una risata. «Sono certa che non è così!»

«Ha preso da me. Però io almeno sono simpatico.»

Ride di nuovo, e ridendo finalmente la morsa che le stringeva lo stomaco si rilassa, e anche la neve scintilla in una maniera differente; i raggi del sole sembrano meno deboli, l’ambiente meno ostile.

«E ora su fino in cima» le dice, e s’incammina senza nemmeno aspettarla. «Non avrai certo fatto tutta questa strada per nulla.»

Shura lo segue sulla lunga scalinata chiedendosi cosa ci sarà lassù; si accarezza la pancia e si domanda se riuscirà mai a discendere per quella stessa via. La sua coscienza è combattuta: un lato, quello razionale, continua a ripetersi che non c’è alcun pericolo; l’altra metà, quella inconscia e incosciente che la ha permesso di sopravvivere fin lì, le chiede di scappare a gambe levate.

Si guarda indietro una sola volta e oltre le frasche dei sempreverdi il lago le riappare luminoso come l’ha conosciuto da bambina, in quei ricordi ancora incontaminati dall’