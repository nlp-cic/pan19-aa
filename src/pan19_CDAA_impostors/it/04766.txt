, a bordo di qualsiasi nave.

Moratti mi guardò, gli occhi scuri fuori delle orbite. Era chiaramente sull’orlo di perdere il controllo, come me del resto; ma io ero il capitano, e non potevo assolutamente permettermelo. Centinaia di vite dipendevano dalla mia capacità di mantenere saldi i nervi.

“Ci arrendiamo?”, chiese Moratti con un filo di voce. Per interminabili istanti, la domanda aleggiò nell’aria come uno sbuffo di fumo, mentre il mio cervello turbinava in cerca di un’impossibile soluzione.

“No”, mi sentii dire come da una distanza immensa, “Li ha sentiti: non faranno prigionieri.”

Moratti si voltò a guardare lo schermo, in cui campeggiava l’enorme falco da guerra, immobile.

“E allora che cosa facciamo?”

Tornai vicino alla console del pilota, gli occhi fissi sulla nave nemica. Nella mente mi fiorì improvvisamente un’idea, nata dalla consapevolezza che eravamo condannati.

“Non faranno prigionieri…”, ripetei a bassa voce, “Ma, perdiana, possiamo trascinarli con noi!”

E forse potevo dare al mio equipaggio una speranza.

Moratti mi guardò senza capire.

“Tenente”, lo apostrofai, “calcoli una rotta che ci porti dritti tra i due scafi del falco da guerra. Poi prenda il timone e si prepari a procedere alla massima velocità d’impulso”, vedendo che esitava, alzai la voce, “Si muova!”

Il mio tono autoritario lo riscosse. Mentre eseguiva, io mi diressi alla postazione ingegneristica e digitai sui comandi una sequenza che non avrei mai creduto si rendesse necessaria.

“Tempo, signor Moratti?”, volli sapere.

“Sei secondi.”

Digitai l’ultimo comando sul pannello; la voce del computer avvisò:

“Sequenza di distruzione del nucleo inserita; si attendono codici di autorizzazione per l’attivazione.”

Osservai la reazione di Moratti, che si voltò a guardarmi. Una luce di comprensione gli sorse nello sguardo.

Diedi il mio codice, scandendolo chiaramente.

“Identità confermata. Validità codice accettata”, sentenziò il computer, “Prego fornire secondo codice di autorizzazione.”

Guardai Moratti, che era il terzo ufficiale; in mancanza di Sinwaar e di Devière, toccava a lui confermare il mio ordine.

Lo fece.

“Identità confermata. Validità codice accettata”, ripeté il computer, imperturbabile, “Stabilire conto alla rovescia.”

“Niente conto alla rovescia”, dissi, “Eseguire su mio ordine verbale.”

“Confermato. Si attende ordine verbale del capitano.”

“Signor Moratti…”, mi girai verso il tenente, seduto alla postazione del pilota; i nostri sguardi si incrociarono, ma mi accorsi di non saper che cosa dire.

“È stato un onore lavorare con lei, capitano”, disse Moratti, a bassa voce. Annuii:

“Anche per me, tenente”, confermai, poi presi fiato, “Attivare!”

Moratti si girò verso la propria console e premette un unico tasto. La nave si mosse in avanti a massimo impulso, dritta addosso al falco da guerra.

Il tempo possiede una qualità soggettiva davvero unica: lo stesso lasso di tempo può apparire a persone diverse di diversa durata. Così, le ore possono sembrare minuti, oppure al contrario i minuti possono sembrare ore. In quel frangente, i sei secondi che ci separavano dalla distruzione mi sembrarono sei ore.

Il falco da guerra, forse intuendo le nostre intenzioni, si mosse di lato, ma Moratti corresse manualmente la rotta ed infilò l’Aldebaran tra i due immensi scafi.

“Computer, eseguire!”

L’universo si dissolse in un’esplosione di luce.

Poi calò il buio.

Un secondo dopo, tornò la luce; il ponte di comando non c’era più, sostituito dalla griglia gialla che delimitava le pareti nere della sala ologrammi. Sinwaar, Devière, Ondeen e T’kia si alzarono da terra, illesi, mentre Moratti era già in piedi. Tutti mi stavano fissando, con espressioni che non riuscii a decifrare. Mi sentivo stordita: dunque era questo il famigerato test della Kobayashi Maru. Non sapevo che cosa mi fossi aspettata, ma non certo quel che era avvenuto.

Sentii il famigliare sibilo idraulico di una porta che si apriva alle mie spalle e mi voltai. Strabuzzai gli occhi: accanto al comandante Tuliak c’era l’ammiraglio Hikaru Sulu.

Mi irrigidii sull’attenti assieme a tutti gli altri. L’ammiraglio entrò, seguito da Tuliak, e mi si avvicinò.

“Comodi, signori”, disse, parlando a tutti ma guardando me con un sorriso cordiale, “Allora, cadetto, che gliene pare?”

Annaspai alla ricerca delle parole da dire. Non ne trovai, così posi invece una domanda:

“C’era modo di vincere, signore?”

Il sorriso di Sulu divenne più ampio:

“È  solo questo che le interessa, cadetto? Vincere?”

“Se per vincere intende salvare il maggior numero possibile di persone, allora sì, signore, mi interessa solo questo.”

Il suo sorriso si attenuò, ma non scomparve.

“Ben detto, cadetto”, approvò, “E per rispondere alla sua domanda, no, non c’era alcun modo di vincere: il Kobayashi Maru è un test a schema perdente.”

Respirai a fondo: adesso mi era tutto chiaro.

“Capisco”, dissi, “Si tratta di un test caratteriale: ponete l’esaminando