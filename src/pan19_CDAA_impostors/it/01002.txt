stava guardando qualcuna di quelle compilation sui gatti che Derek non avrebbe confessato di trovare divertenti nemmeno sotto tortura. D’altra parte, felini e canidi erano nemici naturali. Non che Derek volesse in alcun modo implicare di essere imparentato con i migliori amici a quattro zampe!
Scosse la testa e si alzò per andare a fare la doccia. Al movimento Stiles staccò gli occhi dal monitor e glieli puntò sul torace nudo. Nel giro di un istante il suo sguardo si fece parecchio affamato, e fu subito accompagnato da una zaffata di eccitazione che colpì il naso di Derek come un tocco deciso in mezzo alle gambe.
Derek smozzicò un «Buongiorno» piuttosto affrettato e si dileguò su per la scala a chiocciola, prima che Stiles potesse mettere in pratica qualsiasi porcheria gli fosse venuta in mente. A Derek scocciava da morire ammetterlo, ma in barba alla prestanza fisica, in barba al suo essere nel fiore degli anni e in barba perfino alla rigenerazione da Licantropo, pure lui dopo il quarto orgasmo in 12 ore iniziava ad avere bisogno di un attimo di fiato per recuperare.
Derek era abbastanza sicuro di non avere mai fatto così tanto sesso in tutta la sua vita. Era pronto a scommettere che, nell’ultima settimana, aveva passato più tempo in orizzontale che in verticale. Non che a Stiles non piacesse farsi scopare contro il muro, di tanto in tanto. E Derek aveva una doccia, non una vasca, quindi ok, c’erano quelle varianti da considerare. Comunque, quale che fosse la posizione, faceva poca differenza: il loft odorava di sesso tanto da poter essere considerato arma batteriologica da qualsiasi Licantropo. Lui escluso, era ovvio. Al suo naso stava più che bene se l’intero mondo era impregnato di sesso e Stiles.
Quando tornò di sotto dopo aver finito di lavarsi (e di chiudersi per bene l’accappatoio addosso, perché di quei tempi sfilare davanti a Stiles con solo un asciugamano avvolto attorno ai fianchi era un po’ andarsela a cercare) scoprì che Stiles era ancora al computer, e stava di nuovo ridacchiando. Possibile che fosse sempre attaccato ai video dei gatti?!
La cosa veramente strana era che Stiles non lo sommergesse di una fiumana di commenti di qualsiasi cosa stesse vedendo. Continuava a guardare in silenzio, limitandosi a ridacchiare come una dodicenne ogni manciata di secondi. Derek si sentì pungolare da un’insolita curiosità.
Proprio quando aveva terminato di vestirsi e stava per avvicinarsi a chiedergli spiegazioni, o meglio ancora a sbirciare oltre la sua spalla direttamente sullo schermo, il suono di un clacson familiare gli arrivò attutito, proveniente dai parcheggi sotto il palazzo.
«Scott è arrivato» riferì a voce alta.
Stiles alzò la testa e gli rivolse un’occhiata interrogativa. «Uhm? Oh, le cuffie» commentò mentre le toglieva. «Scusa, non ti ho sentito. Dicevi?»
«Scott è arrivato, è di sotto» ripeté Derek.
Gli occhi di Stiles si spalancarono in maniera piuttosto comica. «Merda!» esclamò, «sono già le 11? Non mi ero accorto che fosse così tardi!» Tanto che parlava, era già sfrecciato verso l’armadio, dove parecchi dei suoi vestiti risiedevano ormai in pianta stabile, e si stava infilando in fretta e furia un paio di pantaloni e una maglietta. «Gli avevo promesso che ci saremmo visti per pranzo, sai com’è» aggiunse in tono cospiratorio, «un’uscita tra ragazzi.»
Derek sapeva che un’uscita tra ragazzi era solo un sinonimo pomposo di fastfood e pettegolezzi però, prima che avesse il tempo di fare un commento sarcastico a riguardo, Stiles aveva già agguantato cellulare e portafogli e si era catapultato verso il portellone, dopo avergli stampato un bacio sulle labbra a mo’ di saluto.
Mezzora dopo, Derek stava facendo scorrere gli occhi per l’ennesima volta lungo la stessa riga, senza avere la più pallida idea di quello che aveva appena letto. Se doveva essere del tutto sincero, non era neppure sicuro di quale libro aveva tra le mani. La triste verità era che era seduto sul divano a non fare nulla di nulla, se non assistere da spettatore inerme alla guerra fratricida tra la sua curiosità morbosa e il suo saldo senso della morale.
Tanto per cambiare, era tutta colpa di Stiles. Era uscito così di corsa che aveva inavvertitamente lasciato il portatile acceso, che se ne stava lì, in stand-by, a irridere Derek con la sua schermata nera.
In fondo non sarebbe stato niente di così terribile, no? Derek aveva usato il computer di Stiles centinaia di volte. E va bene, forse decine sarebbe stata una stima più realistica; non era lui il cybernauta della coppia. Il punto era che Stiles non aveva mai avuto nessuna obiezione a riguardo. Anzi, non faceva che ripetergli che avrebbe dovuto smetterla di fare il cavernicolo e comprarsene uno tutto suo. Di sicuro non avrebbe avuto nulla da ridire se Derek avesse approfittato dell’occasione per fare un po’ di pratica, giusto?
Giusto.
Una volta che la sua coscienza ebbe infilato la testa sotto la sabbia come uno struzzo, Derek si spostò al centro del divano e allungò l’indice verso la tastiera. Dopo un ultimo, brevissimo istante di esitazione, lo calò con decisione sopra un tasto a caso, riattivando l’illuminazione.