“Chiami qualcuno”.
Jim non era un'idiota, e sospettava che chiunque avesse chiamato con quel comunicatore si sarebbe anche preso la libertà di rispondergli o meno. Lui stesso avrebbe preferito trovarsi in qualunque altro posto che non fosse lì, perché in tutti quegli anni c'era un motivo se aveva sempre fatto finta di guardare dall'altra parte, quando si trattava di Batman; preferiva non porsi il problema della sua identità perché non sarebbe più stato in grado di ignorarlo. Ma se la dottoressa gli aveva fatto quella richiesta, significava che era importante.

Trattenendo il respiro, spinse l'unico pulsante del comunicatore, avvicinando l'auricolare all'orecchio. Dall'altra parte, solo il silenzio, per diversi minuti. Poi, una voce femminile registrata, neutra: “Penny Uno. Non rintracciabile. Reindirizzamento”.

Jim era tentato di spegnerlo. Era piuttosto sicuro che nessuno avrebbe risposto, a quel punto; e la possibilità che nessuno lo facesse non gli era nemmeno del tutto avversa.
Il suo dito si mosse sul pulsante, ma un piccolo “bip” lo bloccò in quell'istante, assieme a un leggero crepitio nell'auricolare, che venne subito sostituito da una voce. Stavolta, non era registrata, e molto familiare.

“Pazzesco, è una chiamata di scuse?” rispose, seccata e stanca; nel sottofondo, Jim poteva sentire la stessa pioggia che stava battendo sui vetri della sala d'aspetto. Non riuscì a parlare, quando la consapevolezza che quello era Nightwing lo colpì. “B?” domandò il ragazzo in tono completamente differente dopo appena pochi secondi, percependo la sua esitazione.

“No” mormorò Jim, schiarendosi la voce. “Nightwing. Sono il Commissario Gordon”.

“Oh, Gesù”. Il commento uscì in maniera così spontanea dal ragazzo che costrinse Jim a sorridere, sentendo l'evidente preoccupazione che ne era trasparita. “Cosa gli è successo?”

“Mi trovo alla clinica Thompkins. Batman è con la dottoressa, adesso. Ha subito una ferita d'arma da fuoco alla fronte”. Jim finse di non sentire l'imprecazione oscena che seguì dall'altra parte dell'auricolare. Sentì fruscii, e il motore di una moto che si accendeva, molto vicino. “La dottoressa mi ha chiesto di chiamare”.

“Certo che l'ha fatto. Commissario, grazie” mormorò Nigthwing e, prima che Jim potesse rispondergli, la comunicazione si interruppe.

 

Nightwing arrivò in dieci minuti, fradicio da capo a piedi e con l'aria esausta di chi aveva passato la notte peggiore della propria vita. Salutò a malapena, dopo un attimo Jim lo sentì discutere animatamente con Leslie e venire di conseguenza cacciato dalla sala operatoria.
Quando apparve sulla soglia della saletta, gli sorrise comprensivo, indicandogli il posto a sedere accanto al suo.

“Sembra che ti farebbe bene un po' di riposo” aggiunse, quando il ragazzo si lasciò sprofondare nella poltroncina, chiudendo gli occhi.

“È probabile, ma impossibile” rispose Nightwing, con una risatina, senza aprire gli occhi. “Grazie per quello che ha fatto per lui. Davvero” continuò, in un tono talmente serio e inusuale, per lui, che Jim si sentì poco a suo agio, proprio come quando aveva dovuto chiamarlo.

“Potrai ringraziarmi quando sarà fuori pericolo”.

“Non mi riferisco solo a stasera”. Il ragazzo lo guardò per la prima volta, con un sorriso debole. Jim cercò di sembrare confuso, ma, come tutti i pipistrelli, era difficile ingannare anche Nightwing. “Il periodo che sta passando mi rende impossibile stargli accanto. Non mi illudo che avrebbe bisogno di... ma lei ci sta riuscendo, ecco”.

“Nightwing...” mormorò Gordon, esitando un momento e respirando profondamente quando pose la domanda: “Robin è morto?”

Come era prevedibile, Nightwing non si dimostrò sorpreso, ma distolse lo sguardo ed evitò di rispondere, almeno per un po'. Poi, nel silenzio piuttosto pesante che si era creato, parlò: “Ho provato... mi porta all'esasperazione, non posso... non sono la persona giusta... ho anche io cose a cui pensare” borbottò, Jim ebbe la netta sensazione, più a sé stesso che a lui; “Ho paura che continuando così possa fare un passo falso, e... seguirlo”.

Jim si pentì in fretta della domanda che gli era sfuggita dalle labbra, perché ora, anche facendo finta di nulla, sapeva. Sapeva che la famiglia di Batman era preoccupata quanto lui per quello che gli stava succedendo. Sapeva che non era passeggero. Sapeva che, da qualche parte, un ragazzino in gamba che aveva a malapena conosciuto era sepolto sei metri sottoterra.
Rimase in silenzio, incapace di offrire conforto al ragazzo con delle bugie che sarebbero state solo un insulto alla sua intelligenza.

“L'ha visto in faccia, stanotte” disse però Nightwing, dopo qualche minuto; quando Jim si voltò verso di lui, lo trovò intento a studiarlo, squadrandolo. “L'ha capito”.

Gordon ripensò all'occhio azzurro che lo fissava, nel buio della strada, alla fronte spaccata e all'espressione perennemente colma di determinazione, nonostante il dolore. E non poteva dire con onestà di non aver riconosciuto quello sguardo. L'aveva visto in un bambino appena diventato orfano,