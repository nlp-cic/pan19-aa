sua nipotina, per incoraggiarla ad andare avanti senza paura, senza voltarsi indietro. Non sa chi sia quel signore con la barba e il cappuccio calato, ma le sorride e questo le basta. La fa sentire a casa, e solo le stelle sanno quanto le possa far bene una consapevolezza del genere, quando casa è lontana e nessuno sembra voler tornare a prenderla per rassicurarla.
“La Forza scorre in te. Nelle tue vene, nel tuo cuore… non la combattere, bambina. Lasciala fluire.”
Non sa cosa sia la Forza, ma ci sono momenti in cui le figure argentee le fanno compagnia, riempiendo le sue notti fatte di sogni smozzicati. Una bella donna in abiti regali che sembra andare via con l’uomo avvolto nel mantello e ha la malinconia negli occhi, le labbra sempre socchiuse con le parole che sporgono appena ma non ne vogliono sapere di uscire. Un giovane che somiglia molto all’uomo anziano ma ha i capelli più folti e un sorriso gentile senza la barba, di chi sa tante cose e non può raccontarle tutte in una volta. Ha aspettato a lungo che qualcuno di loro parlasse rivelandosi, che dicessero anche solo una parola per farla sentire amata, accettata, ma col tempo ha capito che non può cercare risposte in quel modo. Che, per quanto non capisca cosa sia la Forza, né il motivo per cui fluisce in lei, forse deve solo aspettare il momento giusto. Attendere con pazienza, come una pianta del deserto che fiorisce solo una volta all’anno e conserva le energie per quel periodo accumulando rugiada rubata alla notte, rafforzando le foglie.
Eppure, in fondo al cuore e nei recessi più lontani della mente, le sembra di conservare un ricordo del passato in cui quel potere aveva un senso. Ogni tanto prova a riportare a sé quelle immagini, ma è come cercare di trattenere l’acqua con un setaccio, quello di una mente bambina che cerca risposte.
Ogni notte, qualcuno di loro ritorna. E Rey è pronta a dargli il benvenuto. 

 

VII.

“Non aver paura. Lo sento anche io.”
Parole che l’hanno bloccata, impedendole di ribellarsi: era un animale in gabbia, una creatura privata della libertà, alla mercé dell’uomo dallo sguardo ferino che controllava i suoi movimenti, aspettando un cedimento. Ti piaceva giocare, Kylo? Spaventarmi, avanzare nella mia mente?
Ora è lui ad essere privato della maschera, di entrambe le maschere che indossava: seduto davanti a lei, i capelli sciolti e il viso pallido e morbido di un adolescente diventato adulto troppo in fretta, è così diverso dal Kylo Ren che l’ha catturata su Takodama da farla quasi sorridere per il nervosismo, o forse per il sollievo. Gli occhi sono ancora ostili, ma c’è qualcosa di nuovo in lui e vuole aggrapparsi a quella sensazione, usarla come appiglio per toccare la sua anima come non ha mai fatto prima. Gli tende una mano, accarezzando la guancia, titubante.
“Non aver paura, Ben. Lo sento anche io. Lo sentiamo entrambi.”
Si aspettava davvero un cedimento a buon mercato? Kylo scuote la testa con forza rabbiosa – un po’ dell’impeto del Cavaliere di Ren che gli resta attaccato addosso – e le punta addosso occhi scuri e pieni di rabbia, dolore, una tristezza così antica e profonda da renderlo più vecchio della sua età. Non c’è quasi nulla dell’apprendista feroce che ha affrontato sul pianeta gelato fuori dalla Base Starkiller, sempre che quel giovane sia mai esistito.
“Non puoi pensare che sia così semplice. Il Lato Oscuro, quello Chiaro… pensi che si possa abbracciare una Forza dopo l’altra, come se nulla fosse? E se mi avesse cambiato, più di quanto non sembri?”
Rey si ferma un attimo, ed è come se il tempo si fermasse con lei: il vento non soffia da un po’, in effetti. Sull’isola è calato il buio e le forme delle montagne, prima tanto familiari, sono sparite, diventano altro. E lei? E Ben? Non sono diventati altro anche loro, figure diverse, composti dagli stessi pezzi disposti in maniera differente?
La serenità la riempie e gli appoggia una mano sulla guancia, guarda i suoi occhi socchiudersi appena: è solo un ragazzo, dopotutto. Sono fatti di sbagli e di idee, di sogni troppo grandi che hanno preso strade diverse ma che, alla fine, si sono affiancati nella stessa direzione. La verità è che, quando si trova vicino a lei, lo sente calmarsi, come le onde del mare impazzite quando raggiungono la roccia e si infrangono in piccoli flutti morbidi, privi di quell’impeto distruttivo che le pervadeva: la Forza abbraccia il suo opposto. E anche lei, quando si esercitano assieme o anche solo mentre guardano la natura vivere intorno a loro, sente l’energia scuoterla da capo a piedi, quasi la chiamasse a sé. Si completano e anche Luke deve essersene accorto, o non avrebbe sempre quello sguardo teso da chi aspetta una catastrofe imminente dopo averne evitata un’altra per un soffio.
La verità è che si appartengono: l’oscurità in lei chiama la luce di lui. Ed è proprio questo ad attirarla e spaventarla.

 

VIII.

L’addestramento per diventare un Jedi ha