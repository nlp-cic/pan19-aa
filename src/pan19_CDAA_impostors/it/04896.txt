, il prete scivolò attraverso la porta socchiusa: persino i sandali tacevano, sul pavimento della celletta. La zingara, però, ne avvertiva ancora la presenza viva sulla pelle, sui vestiti; si voltò lentamente, una smorfia selvatica a torcerle la bocca mentre pensava al suo corpo di rettile scolorito e ai grossi occhi strabuzzati dalla febbre.
«Siedi composta,» disse soltanto, accennando un piccolo gesto con la mano. Stava rigido sulla soglia, ammantato dalla testa ai piedi di un nero più lustro del solito. Una gravità nuova e immobile lo teneva in piedi: non sembrava affatto il demone scarmigliato della sera prima. Nell'incavo di un braccio stringeva un libro con fare quasi protettivo, nonostante il cuoio che lo rilegava fosse roso dall'usura. A vederlo così severo, l'Esmeralda non osò trasgredire: sedette a gambe unite sulla sponda del letto, fissando inebetita il prete che, ad occhi bassi, prendeva posto al suo fianco ed apriva il libro, sfogliandone le pagine con tocco quasi carezzevole.
«Dimmi, riconosci le parole scritte su queste pagine?» le chiese, indicandogliele col dito.
La gitana sembrò ispezionarle per un attimo, poi scosse la testa senza capire. Era vergogna, quella che Frollo vedeva allargarsi sui suoi grandi occhi e sulle guance, o il solito spavento a cui la sua carne non era in grado di rassegnarsi?
«Capisco,» mormorò semplicemente. Si alzò per accendere il fuoco sotto le sue preziose ampolle, il libro ancora aperto su una mano mentre lo studiava con espressione torva, quasi delusa. Anche la zingara, che solitamente non riusciva a contenere il proprio disgusto in sua presenza, taceva e lo spiava: mai aveva visto l'espressione dello studioso, in quegli occhi di fuoco.
Lo chiuse con un tonfo di carta antica e si avvicinò a uno scaffale, esaminando le costole consunte di vangeli, breviari e testi alchemici, di cui il tempo aveva scrostato e levigato titoli ed autori. Ne sfiorò uno con l'indice e lo tirò fuori dal suo cantuccio. Aveva l'aria malconcia e spaginata; quando si aprì sotto la mano del proprietario lo fece con uno scricchiolio quasi sofferente. Con lo stesso passo pesante, Frollo tornò al fianco dell'Esmeralda, che sporse il capo ad osservare i colori brillanti che tingevano la pagina. Attorcigliati in una folla di preziose miniature, c'erano dei disegni più grandi e prominenti, che la zingara non era in grado di interpretare. L'espressione sul volto del prete sembrò farsi più intenta.
«Queste sono lettere, bambina,» sussurrò, con una calma gelida e trattenuta che la ragazzina non aveva mai imparato nella sua voce. Cominciò a leggere senza aggiungere altro, mentre la prigioniera, un labbro arricciato in una smorfia diffidente, lo guardava di sottecchi.
«Perché lo fate?»
L'arcidiacono si distrasse dall'abbecedario, e la sua presa sulla copertina divenne un carezzare nervoso: l'Esmeralda riuscì a percepire con forza la febbre che montava nuovamente sulla sua faccia. Lui sembrò inghiottirla con sovrumana fatica.
«Se non è a me che vuoi appartenere,» disse, le parole che gli tremavano sulla bocca «allora ti renderò una creatura di Dio.»

*

Non venne più di notte.
La prima sera, Esmeralda tese invano l'orecchio, con la paura spasmodica di chi temesse di sentirselo strisciare ancora addosso, nel buio, e stremata dal suo stesso terrore si addormentò. Fu Quasimodo a destarla da un sonno stanco e profondo, che nemmeno lo scampanio di Nôtre-Dame era riuscito a interrompere. Sgusciò accanto al suo letto con la navigata noncuranza di chi fosse nato in quei sacri anfratti, offrendole il pane bianco che Frollo aveva comprato per lei, e l'acqua che lui stesso le aveva scaldato perché potesse lavarsi. Aveva imparato a tacere, poiché ognuna delle parole pronunciate dalla sua grossa, stolida voce di sordo spaventava la zingarella. Nel prendere dalle sue mani il bacile, l'Esmeralda, frenando l'istinto che le diceva di voltare la testa, guardò quel viso su cui la Natura tanto si era divertita col più ingrato dei suoi pennelli. Guardò l'occhio rigonfio e spalancato, il naso e la bocca enormi, il peso della gobba, così infinito che sembrava traboccasse, e le gambe arcuate che fremevano sotto di esso. Le sovvenne l'infanzia come un sogno, pensò alla Corte dei Miracoli e allo sciame di briganti, accattoni e finti storpi che ne riempiva le vie di sporcizia e di risate ubriache. Penso ai denti neri e disfatti nelle loro bocche, ai delinquenti che, in quella marmaglia, tagliavano gole alla prima occasione, ma anche alla gentilezza di chi, pur coperto di stracci, cavava di bocca il suo tozzo di pane pur di darlo a una bella bambina che lo guardava con tanto d'occhi. Continuava a fissare il povero campanaro, l'Esmeralda, mentre realizzava che Quasimodo non avrebbe potuto essere a suo agio che in quel manipolo di disgraziati, lui che la sua natura di storpio non l'aveva decisa col camuffamento e il sotterfugio. Nell'occhio buono, bovino, la zingarella vide per la prima volta non l'indole bestiale del recluso, ma la luce triste di qualcun altro: quella di chi, abituato a confondersi fra le statue di pietra, guardava incredulo una persona