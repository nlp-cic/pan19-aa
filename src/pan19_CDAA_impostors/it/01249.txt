assegnandoli alle singole famiglie, Magnussen appoggiò la candidatura dei Moriarty, che chiedevano la corona di Albione.”

“Però, Albione è stata assegnata a tuo fratello.”

“Perché i Moriarty non hanno altri alleati. Le altre famiglie non li vedono di buon occhio. Nessuno osa mettersi contro di loro apertamente, perché tutti sanno quanto siano pericolosi e vendicativi. Ad ogni modo, nessuno li votò e fu loro assegnato il Consolato di Hibernia.”

“Quindi, tu pensi che Magnussen abbia dato ai Moriarty il veleno per uccidere gli alleati di tuo fratello, metterlo in cattiva luce, così che gli tolgano Albione e lo assegnino a Justin,” conclusi, pensieroso.

“Ho sempre saputo che tu non fossi stupido,” Sherlock sorrise soddisfatto.

“La tua ricostruzione è perfetta, ma c’è un problema.”

“Non ci sono prove, lo so. La mia è una bella ricostruzione intellettuale, ma non basta. Non certo per incastrare qualcuno come Justin e James Moriarty,” ringhiò Sherlock.

“Immagino che, se anche esistesse un tribunale per i vampiri, la mia testimonianza su ciò che ha detto Janine non sarebbe ammessa.”

Sherlock scosse la testa: “Ammesso che ti facciano parlare in un processo contro un vampiro, lei ti ha fatto un nome, ma non ti ha descritto chi le abbia dato il veleno. Quella ragazza non ti ha fornito alcuna informazione, che possa portare a una identificazione sicura e inconfutabile del suo avvelenatore. James potrebbe sempre dire che qualcuno si sia presentato alla donatrice spacciandosi per lui, per incastrarlo.”

“Sono morti anche i donatori degli altri due vampiri uccisi, vero?”

“Sì. I Moriarty non lasciano mai in vita nessuno, che possa accusarli.”

“Però, quei donatori potrebbero avere parlato con qualche altra persona. Qualcuno potrebbe avere visto chi abbia passato loro il veleno. Se potessimo ricostruire questo passaggio, forse potremmo provare il coinvolgimento dei Moriarty nella morte dei donatori e dei vampiri,” proposi.

Sherlock mi osservò, passando il suo sguardo indagatore sul mio corpo, dalla testa ai piedi: “E tu sei un medico. Le mandrie dei vampiri morti sono in una stalla comune, per essere messe all’asta e riassegnate. L’equilibrio fra le famiglie dei vampiri deve essere mantenuto ad ogni costo.”

Rabbrividii, per l’orrore che mi provocarono quelle parole. I vampiri avrebbero separato i componenti delle famiglie umane, pur di mantenere la pace fra loro: “E questo come ci torna utile?”

“Tu andrai da loro e li interrogherai, mentre ti accerterai che stiano bene. Ti metterò addosso un microfono, in modo da registrare tutto ciò che dicono. Qualcosa che per te non ha alcuna importanza, per me potrebbe essere un indizio fondamentale, per portare alla soluzione del caso.”

“Va bene. Quando lo facciamo?”

“Subito.”

Sherlock prese il cappotto, mentre mandava un messaggio, con il suo inseparabile cellulare. Anche io mi infilai il giubbotto e attesi, che lui attaccasse il guinzaglio al mio collare. Uscimmo, sotto una pioggerellina fastidiosa, che aveva cominciato a bagnare le strade di Londra dalle prime luci del giorno.

 

 

L’edificio, davanti a cui si fermò il taxi, era una casa colonica e si trovava nella periferia di Londra. Un po’ spostati c’erano dei grandi capannoni bianchi, con piccole finestre poste in alto. Non ci voleva molta fantasia per capire a cosa servissero quei capannoni.

“Gli schiavi dei vampiri morti sono in quegli edifici, ma sono sicuro che tu lo abbia già capito,” mi informò Sherlock.

Dalla casa colonica venne fuori un uomo alto e moro, che si avvicinò a noi con un sorriso mellifluo sul viso: “Lord Sherlock, a cosa dobbiamo la sua gradita visita? È venuto a vedere se c’è qualche esemplare di suo gradimento, fra quelli che saranno messi all’asta domani?”

“Vorrei fare un regalo a mio fratello e sono in cerca di qualcosa di speciale.”

“Oh, un dono per Sua Maestà. Sarebbe un onore, se lei trovasse qualcosa fra i nostri animali. Che cosa sta cercando, in particolare? Un donatore o uno schiavo da letto? Maschio o femmina? Giovane o adulto?”

“Non so bene. Sai che mio fratello ha già tutto. Vorrei che il mio animaletto potesse controllare gli esemplari che hai in vendita, per assicurarmi che siano in salute e degni del Console di Albione. In cambio di questo favore, potrebbe visitarli e medicare le loro eventuali ferite. Era un medico.”

L’uomo mi squadrò dalla testa ai piedi, come se stesse determinando il mio valore. Dovetti mordermi la lingua quasi a sangue per tacere. Non potevo offendere quello stupido vampiro e mandare a monte il nostro piano.

“Sarà un onore permetterle una visita privata, Lord Sherlock. E mi farà piacere che il suo animale controlli le altre bestie. Alcune, in effetti, sono ammalate e non ho un medico umano. Inoltre, se lei volesse liberarsi di questo esemplare vecchio e prenderne uno più giovane, potrei farle un ottimo prezzo, nello scambio.”

“Grazie, Dimmock, se tu avessi qualcosa di meglio di questo animale, potrei veramente approfittare dell’occasione. Fammi vedere i pedigree delle mandrie che hai nelle stalle.”

“Con molto piacere, Lord Sherlock. Mi segua alla prima stalla.”