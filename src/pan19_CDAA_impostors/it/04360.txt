Ho finito col chiedere la sceneggiatura, e la notizia è che mi è appena arrivata.

– Beh... fico – fu tutto ciò che Naraku riuscì a pescare come prima risposta, nel vago stupore di ricordarsi di avere una carriera, e non solo un bellissimo master da sedurre, nella propria vita – Pare... fico! Posso leggere con te, vero?

– Certo che puoi leggere. La decisione finale è tua.

Non aveva parlato con particolare enfasi, ma nemmeno aveva avuto alcuna esitazione – aveva enunciato un dato di fatto, né più né meno, e Naraku sorrise all'ennesima prova di ciò che già sapeva da tempo: non avrebbe potuto avere una persona migliore al proprio fianco.

– Non vedo l'ora – esclamò, un certo entusiasmo del tutto genuino nelle vene – Sul serio, promette benissimo! Sono stanco di lavoretti saltuari. Grazie mille.

Sesshomaru gli passò un braccio attorno alla vita e annuì appena, senza scomporsi, ma chiuse gli occhi e accettò il bacio che Naraku gli posò sulle labbra; poi si voltò di nuovo verso il computer, lasciandolo scendere a mordicchiargli il collo lasciato scoperto e invitante dai capelli.

Profumava di bagnoschiuma, di miele. Così liscio, tiepido e morbido. Qualcosa nel cervello di Naraku cercò di ricordargli che, giusto nel caso avesse fame, non aveva ancora neppure toccato il pane con la marmellata, ma l'idea non era nemmeno lontanamente appetitosa tanto quanto lo era quella di continuare ad assaporare quella pelle; ma anche dopo diversi secondi Sesshomaru non dava particolari segni di cedimento, e Naraku si ritrovò a girarsi appena per guardare il portatile: stava ancora scorrendo quella galleria di orologi dall'aria elegante. E che diamine.

Rimase con il mento appoggiato sulla sua spalla, con ben poche intenzioni di lasciarsi sconfiggere in quel modo.

– Ti vuoi comprare un regalo? – chiese, davvero curioso di scoprire il perché di tanta attenzione nei confronti di qualcosa che, lui lo sapeva, non rientrava nei consueti interessi di Sesshomaru, il quale scosse la testa.

– No – rispose – Questo riguarda la seconda e-mail.

Usò il cursore per indicare la marca degli orologi sullo schermo. Naraku ne aveva sentito parlare, di recente. Era spuntata sul mercato da un anno o due, ma stava avendo parecchio successo, e a dire il vero lui capiva il perché: non sarebbe stato possibile definirla la nuova frontiera del lusso, ma nemmeno metteva in commercio cianfrusaglie da quattro soldi – ricadeva in quella via di mezzo che era sempre un gran lasciapassare verso buoni risultati, in simili attività.

– Ti vogliono per la pubblicità del loro ultimo prodotto. Sia foto, che spot televisivo.

Suonò un poco più freddo rispetto a prima. L'entusiasmo di Naraku, invece, schizzò alle stelle.

– Fico parte due! – esclamò, sollevandosi dalla sua spalla senza quasi rendersene conto – Buona notizia, no?

– Mhm – fece in risposta Sesshomaru – Non ho un contratto, e poche informazioni su ciò di cui si tratti davvero. Stavo dando un'occhiata. Non ti voglio in nulla di stupido, né venderti a basso prezzo.

– La marca è ok – rispose Naraku – Volevo perfino comprarmi qualcosa, qualche tempo fa. I loro spot hanno un sapore molto... occidentale, direi.

– Già. Hanno tutte le tipiche caratteristiche delle pubblicità di moda.

– E cioè? – non riuscì a trattenere un sorrisetto impertinente. Sesshomaru rimase impassibile, ma lo guardò con una certa eloquenza.

– Illogiche, falsamente profonde, e composte al novanta percento da più o meno velate allusioni sessuali.

Non un singolo accenno di ironia. Più calmo di un maestro di yoga. Si portò perfino la tazza alle labbra. Bisognava inchinarsi di fronte alla sua grande saggezza? Forse, ma Naraku non poté impedirsi di ridacchiare.

– Uh-uh – sogghignò, malizioso – E immagino che il lato possessivo del master si stia facendo avanti...

– Non dire sciocchezze – ribatté Sesshomaru, imperturbabile – Il punto è che non sei un modello, ma un attore. Non voglio che il pubblico lo dimentichi.

– Molti attori fanno spot pubblicitari – osservò l'altro – Significa che sono famosi. Per me è fichissimo.

– Sarà. Ma sai cosa voglio per te.

Naraku accennò un sorriso, annuendo appena. Sì, la politica di Sesshomaru gli era sempre stata ben chiara: gli interessava molto di più essere il manager di un artista di talento, piuttosto che di un sex symbol senza cervello. Ed era più che pronto a lavorare duro per portare il già conosciuto Naraku Saimyosho ben in alto scegliendo la strada meno facile, ma più dignitosa, anche perché la sua famiglia e il suo cognome, Taisho, erano già legati a fama o successo, anche se in molti modi diversi: non c'era granché bisogno di scorciatoie, per lui. A Naraku la strategia andava più che bene – era l'ultimo a voler sprecare le proprie capacità –, ma era un tantino meno... rigido, al riguardo. Scoccò un altro bacio a tradimento sulla guancia di Sesshomaru, avvolgendolo anche con l'altro proprio braccio e stringendolo forte. Il modo in cui lui rimase pressoché inerte lo divertì da morire e gli fece solo venire voglia di stuzzicarlo di più.

– Ti va di informarti meglio su questo spot?