?!», si dice, e vorrebbe prendersi a pugni per essere così fottutamente stupido.            Blocca la schermata, spegne la riproduzione della canzone e imposta il silenzioso, nascondendo poi il cellulare sotto al cuscino. Si copre il viso con le mani e resta in quella posizione per quella che gli pare un’eternità, ripetendosi quanto sia un maledetto coglione impulsivo.            C’è un motivo se lui se n’è andato e non è più tornato, no? Non ha senso struggersi per lui, assolutamente. Non è sano né normale e decisamente non è da Stiles. Dio… Non vuole più toccare quel cellulare. Deve bruciarlo assolutamente, è un’invenzione infernale.            Ovviamente, essendo lui una persona coerente, tre minuti dopo infila una mano sotto il cuscino per ripescarlo, e quasi gli scoppia il cuore vedendo la lucina dei messaggi lampeggiare. Calma, si dice. Forse è Scott, o Lydia, o chiunque altro che come me non riesce a dormire. Non c’è motivo di andare in panico. Sblocca la schermata.            È lui.            Stiles si irrigidisce per alcuni secondi. Con una mano si copre gli occhi inumiditi, sente il volto contrarsi in una smorfia sofferente. Una voce bizzarramente simile a quella di Jackson gli invade la testa: Sul serio, Stilinski? Piangere per Derek Hale?            No, certo. Non lo farà. Si ricompone, asciuga gli occhi e legge. “Ci sono.”, dice solo. Non che si aspettasse chissà cosa.            Si lecca le labbra. “Ne è passato di tempo”. Invia. E come da copione, ci ripensa solo quando è troppo tardi: che cazzo di frase è mai quella?! Cos’è, un film western in cui due nemici si rincontrano prima di un duello?! Che grande imbecille!            La risposta arriva immediata, tanto da stupirlo. “Già.”            Ecco… non vuole parlarmi, non ha niente da dirmi. L’ho solo disturbato, come sempre. Complimenti a me.            Sta per digitare un messaggio di congedo, quando inaspettatamente gliene arriva un altro. “Come stai?”.            Si ritrova a boccheggiare per l’ennesima volta, le palpebre talmente sgranate che teme possano uscirgli i bulbi oculari fuori dalle orbite. Perché Derek Hale non è tipo da domande di circostanza e, a meno che non abbia in mente qualcosa, deve davvero importargliene. Certo, Stilinski, rimbomba la voce di Jackson. E io sono a Londra a fare la prima ballerina.             Taci, idiota.            Con uno sbuffo indispettito, si affretta a digitare una risposta: “Bene. Tu?”. Questa volta non invia subito, riflette bene e poi decide di cancellare e riscrivere. Che senso avrebbe mentire? Ormai tanto vale essere sinceri. “Sto uno schifo”, corregge. “È come se la mia vita avesse deciso di crollare tutta in un unico momento, non ho neanche il tempo di rendermi conto degli eventi. Mi travolgono e basta. Sento che prima o poi non sarò più in grado di reggere, che mi lascerò semplicemente trascinare”.            Mentre lo scrive, la sua gamba destra prende a tremolare nervosamente, segno che si sta agitando. Gli manca l’aria ogni volta che pensa alla sua condizione, ogni volta che nella mente ripercorre gli orrori che ha vissuto e che dovrà ancora vivere. Vorrebbe solo qualcuno che possa sostenerlo, qualcuno in grado di capire le sue debolezze, perché non è vero che da soli ci si può risollevare. Non sempre, almeno. Lui ha Scott, ma non basta. Non si tratta di una stupidaggine, è qualcosa di serio: Scott non gli ha creduto e non lo ha sostenuto in un momento molto critico della sua vita. E non importa quanto dica a se stesso che tutto è tornato come prima: una simile mancanza di fiducia segna sempre un rapporto, in qualche modo.            “Mi dispiace”.            Stiles rilegge più volte per assicurarsi che il suo interlocutore sia sempre il solito licantropo algido e impenetrabile. Deglutisce un paio di volte. “Perché?”.            Occorre più tempo, stavolta, perché arrivi una risposta. Quando arriva, Stiles si mette a pancia sotto spostando il cuscino per leggere meglio. “Se Scott non fosse stato morso da Peter, voi non sareste rimasti coinvolti. Lydia non avrebbe scoperto i suoi poteri e avreste vissuto una vita normale lontana da tutto questo schifo”.            Derek non l’ha scritto, ma Stiles è certo che quell’ultima frase vada riletta come: “lontano dal mio mondo”. Preme la fronte contro il materasso e rimane in quel modo per pochi istanti, il tempo necessario a rielaborare le parole.            Si sta scusando. Ecco cosa vuol dire. Derek Hale si sta scusando per tutti i loro guai, per le morti, per le lacrime. Si sta scusando come se fosse dipeso da lui, come se lui avesse mosso Peter anziché cercare di fermarlo in ogni modo. Lui…            “Sei uno stupido egocentrico”, digita con foga. “Ecco cosa”.            “Come?”.            “Tu non c’entri proprio niente con tutto questo. Era divertente darti la colpa quando non sapevamo chi fossi e non ce ne importava niente, ma ora le cose sono cambiate e tu, tra tutti, non c’entri proprio un cazzo”. Si sta arrabbiando. Va bene scusarsi, ma almeno fallo per qualcosa di giusto. Fallo perché te