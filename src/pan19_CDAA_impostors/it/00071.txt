Vieni.» disse poi, mettendosi in piedi e aiutando il dottore a fare lo stesso. «Hai bisogno di mangiare.» affermò. Poi lo prese per mano e insieme si avviarono verso la cucina.

 Sherlock si premurò di preparare la colazione e di controllare che l’amico la finisse completamente. Mentre lo stringeva a sé, quella notte, si era accorto che era notevolmente dimagrito. Non poteva permettere che si lasciasse morire di fame, perciò se fosse servito avrebbe mangiato con lui ad ogni pasto per assicurarsi che riprendesse ad alimentarsi nel modo corretto.

 «Ti aiuto a fare i bagagli.» disse Sherlock una volta che ebbe riordinato le stoviglie lavate e asciugate. Lo sguardo interrogativo di John fu sufficiente a farlo continuare. «Torni a Baker Street con me.»

 «Mi vuoi ancora?» domandò Watson, sempre più perplesso. «Io credevo-»

 Holmes lo interruppe. «Sì, John, ti voglio.» affermò avvicinandosi. «Altrimenti perché sarei qui?» chiese prendendogli la mano e stringendola.

 John abbassò lo sguardo sulle loro dita intrecciate e annuì.

 «Andiamo.» lo incalzò il moro e insieme salirono le scale, diretti al piano superiore.

 

 Il ritorno a Baker Street non fu come Sherlock si era aspettato. Sapeva bene che sarebbe stato difficile ricominciare e che nulla sarebbe più stato come prima da quel momento in poi, ma non avrebbe mai immaginato che potesse essere così complicato.

 John era cambiato: in lui non c’era più traccia dell’uomo che aveva conosciuto quattro anni prima. Mangiava e usciva di rado, si chiudeva nel silenzio per giorni e giorni e passava gran parte delle sue giornate seduto sulla poltrona di fronte al camino o chiuso nella sua stanza.

 Sherlock le aveva provate tutte: aveva chiesto a Lestrade di dargli più casi, gli chiedeva di seguirlo sulle scene del crimine, lo portava a mangiare fuori nei suoi ristoranti preferiti e lo accompagnava spesso a fare lunghe passeggiate a Hyde Park durante le giornate più calde e poco piovose, ma nulla sembrava aiutare il medico a stare meglio.

 Ma se già durante il giorno la situazione era complessa, durante la notte peggiorava ulteriormente.

 Incubi terribili avevano ripreso a tormentare il medico, che si svegliava gridando dal terrore o singhiozzando convulsamente senza riuscire a smettere. A quel punto interveniva Sherlock, che cullandolo fra le braccia lo rassicurava fino a che non si calmava abbastanza da poter tornare a dormire. Era così spaventato e stanco di tutti quegli incubi terribili, che era arrivato a rimanere sveglio per giorni e giorni, per evitare che questi lo torturassero.

 Nonostante stesse attraversando un periodo così complicato, John aveva rifiutato ogni tipo di aiuto. Sherlock gli aveva consigliato di tornare da Ella per parlare con lei e farsi aiutare, ma il dottor Watson si era categoricamente rifiutato di sottoporsi alla terapia, né con Ella, né con altri psicoterapeuti. Avrebbe superato quel momento da solo, senza l’aiuto di nessuno.  O almeno così credeva, fino a che i flashback non cominciarono a perseguitarlo ad ogni ora del giorno.

 Cominciarono in un freddo pomeriggio di novembre, mentre John stava preparando il tè.

 Il flashback lo colpì all’improvviso mentre stava versando il tè nella tazza che aveva poggiato sul tavolo; le immagini del giorno in cui Mary aveva tentato di uccidere lui e Sherlock riemersero con tanta prepotenza da togliergli il fiato.

 John perse la presa sulla teiera, che cadde sul pavimento andando in frantumi con un rumore acuto e stridente. L’uomo ansimò e serrò gli occhi, sperando di allontanare quelle immagini e riprendere il controllo della sua mente, ma non ci riuscì.

 Sentì la voce di Mary e gli spari. Vide il sangue e il corpo di Sherlock cadere a terra. E poi una miriade di frammenti di altre immagini, tutti sconnessi tra loro, che tornavano a galla per colpirlo come lame affilate. L’Afghanistan. Moriarty. Il tetto del Bart’s. La morte di Sherlock. E poi il sangue. Sangue ovunque. Scarlatto, denso, raccapricciante. Ogni immagine si mescolava alle altre, sconnessa, confusa.

 John cadde in ginocchio, ansimando e quando poggiò le mani a terra per non accasciarsi sul pavimento, le schegge della teiera si conficcarono nei suoi palmi. Il dolore pungente della ceramica che penetrava nella sua carne si espanse dalle mani per arrivare fino alle braccia.

 Sollevando le mani davanti a sé, John vide il sangue che le ricopriva e un gemito lasciò le sue labbra. Perché c’era tutto quel sangue?

 Le lacrime gli rigarono le guance quando altre immagini della sera in cui Mary era stata uccisa da Greg tornarono a galla. I proiettili. Le grida. Il sangue. L’odore pungente della polvere da sparo. Sangue. Paura. Dolore.

 «John?»

 La voce di Sherlock, proveniente dalle scale, lo riportò alla realtà per un momento. La sua mente sembrò acquietarsi per qualche secondo, realizzando la presenza di Sherlock nell’appartamento. Passò meno di qualche secondo prima che la sua mente tornasse a proiettare immagini di ogni genere di fronte ai suoi occhi. Le viscere si contorsero dentro di lui con uno spasmo violento che gli tolse il fiato e lo fece piegare in avanti. Watson gemette.

 Il consulente investigativo comparve sulla soglia della cucina e si bloccò. Quando vide John inginocchiato a terra, in lacrime e con il corpo scosso da tremori,