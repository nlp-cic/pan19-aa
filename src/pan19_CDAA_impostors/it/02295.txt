il che era un tutto dire. Ma Stiles aveva comunque fiducia in Lydia.

Quando sembrò che la tizia fosse uscita dalla stanza, Stiles trasse un profondo respiro di sollievo. «E quindi eccoci qui» esordì atono. «Ma in fondo poteva andare peggio. Potevamo essere legati e avere un prurito alla punta del naso».

«Stiles» sibilò Derek.

«Hai prurito alla punta del naso?»

«Non è questo, è che…» non finì la frase, emise uno sbuffo dalla frustrazione e poco dopo Stiles sentì la testa di Derek sbattere piano all’indietro contro l’interno dell’armadio – erano al buio, non potevano vedersi.

«Lo so» sospirò Stiles, «non è molto dignitoso essere rapiti così. Lei ha quindici anni, io ne avevo sedici la prima volta che ho provato a dare fuoco a Peter: mi ritengo offeso».

«Perché dici la prima volta che hai tentato di bruciare Peter? Non ne ricordo una seconda».

«Perché ancora non c’è stata» gli rispose senza battere ciglio, «ma sto progettando di farlo. Aspetto solo l’occasione giusta».

«Oh, beh, allora chiamami quando lo farai» ribatté Derek, monocorde.

«Sicuro» annuì, anche se lui non poteva vederlo. «Comunque» riprese Stiles, più serio, «so che oltre a quanto detto prima, questo non è quello che ci voleva in un periodo simile: mi dispiace per te e Braeden».

Sentì Derek trarre un respiro profondo, immaginò che sulla sua faccia ci fosse un’espressione di rassegnazione. «È andata così».

«Ero così felice per voi» esalò Stiles.

«Sì, lo ricordo quant’eri felice, l’hai detto più volte» sottolineò Derek, con un ghigno nel tono nella voce.

Stiles sbuffò indignato. «Credevo che fossimo tacitamente d’accordo di non parlare mai di quella volta che ero magicamente strafatto!»

«Sei tu che stai pensando che io mi stia riferendo a quello».

«Come se non fosse così! E io che stavo cercando di confortarti!»

«Siamo legati e rinchiusi dentro un armadio e tu vorresti confortarmi ricordandomi che ho appena rotto con la mia ragazza?» gli chiese scettico.

«Non è così! Il discorso non è iniziato così!... e a dire il vero non so più neanche com’è che è finito così, ma il punto è: mi dispiace, so che non è proprio un buon periodo».

Seguì un lungo attimo di silenzio, infine Derek disse incerto «Grazie?»

Fu il turno di Stiles di sbattere all’indietro la testa contro l’armadio per la frustrazione. «Dio, non so chi fra noi due sia quello più socialmente imbarazzante».

«Non saprei, Stiles, siamo stati rapiti e sbattuti qui dentro e sei tu quello che sta cercando di approfittare della situazione per parlare dei miei sentimenti».

«Non ne sto approfittando, sto solo cercando di parlare di altro così ci distraiamo e non andiamo nel panico pensando a quanto tempo impiegherà Scott a mettere insieme i pezzi!» precisò.

«Il che è ancora peggio».

«Vuoi che restiamo focalizzati sull’incredibile quantità di tempo che passeremo qui dentro?»

«No, voglio che tu stia zitto, Stiles» sbottò esasperato.

Stiles aprì di nuovo la bocca, poi ci ripensò e la chiuse. In teoria il suo piano era restare in silenzio fino a quando Derek non si fosse accorto dei vantaggi della sua logorrea, ma fallì miseramente. «Ma… tu e Braeden aveva deciso di sentirvi lo stesso di tanto in tanto?» chiese ostentando nonchalance, incapace di trattenersi. Sentì Derek inspirare a fondo emanando rassegnazione. «Perché, considerando le situazioni assurde, grottesche e ridicole in cui ci ritroviamo sempre, non sarebbe un male poterla contattare ancora».

«Sì, Stiles» gli rispose lamentoso e tetro, «ci sentiamo ancora».

Lui gli ribatté atono. «Ti sento molto entusiasta di ciò».

«Questa è colpa tua, non di Braeden: sei tu che mi stai facendo esaurire. Comunque, non c’è stata alcuna lite, lasciarci è stata una decisione consensuale, se proprio lo vuoi sapere».

«Uh, sì, lo volevo sapere».

«La cosa non mi meraviglia».

«Però sono serio quando dico che mi dispiace» ribadì Stiles.

Derek sospirò stanco. «Lo so».

Stiles accennò un sorriso velato d’ironia, anche se stava iniziando a sentirsi esausto dalla situazione. «Lo capisci dai miei battiti che dico la verità?»

«Non ne ho bisogno. Ti conosco» fu la risposta schietta e immediata.

«Ah. Uh» fu tutto quello che riuscì a replicargli, e stavolta Derek riuscì davvero a zittirlo. Anche se a quanto sembrava il piano di Stiles di tacere per fargli notare l’incontestabile valore della sua loquacità forse stava funzionando con ritardo, perché poco dopo Derek inspirò a fondo e iniziò a parlare per primo.

«Però credo che per me valga la stessa cosa che è valsa per te quando fra te e Malia è finita: è triste, ma non del tutto. Sono contento di quello che abbiamo avuto».

Stiles emise un mormorio di assenso. «Ti ho visto più stabile in questo periodo, ti ha fatto bene».

«Sì, non siamo stati sempre fisicamente insieme