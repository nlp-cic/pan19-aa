che il fratello traeva da quell’increscioso incidente, e lo zittiva prima che potesse spingersi oltre coi dettagli più macabri.
“Non trovi insolito che il padrone di casa non si sia ancora degnato di mostrarsi alla sua stessa festa?”, fece Tullio, con una nota d’indignazione che Cesare ignorò in nome di una priorità più grave.
“Padrone?” Non era forse più Eleonora, la sua Eleonora, la signora di quella casa? Non voleva vederla, ma il solo pensiero di essersi recato in una casa dove Eleonora non viveva più, gli inflisse una violenta sferzata gelida nel petto, piuttosto che arrecargli sollievo. Era caduto vittima delle sue stesse menzogne, ed era bastato così poco per smascherarsi che quasi si sentì schernito.
“Il padrone, sì. Crederesti che Federico Caetani possieda maniere più gentili delle nostre per gli antenati che vanta, ma non si sta dimostrando più cortese d’un villano”, lamentò l’ignaro, con lo sguardo ancora intriso di rancore. La superbia di Tullio apparve in quell’istante a Cesare decine di volte superiore a quella di Federico Caetani, chiunque egli fosse. Si trattenne dal domandarlo a voce alta, ma nulla poté impedirgli di mettere al lavoro la sua mente esagitata, che già si affannava nella formulazione frenetica di ipotesi.
Chi era costui, e che legame aveva con Eleonora? Da quanto andava avanti? E se egli era veramente chi temeva che fosse, si domandava perché Vittorio glielo avesse tenuto nascosto per tutto quel tempo.
Ma ecco, che quando le grida dei suoi dubbi cominciavano a levarsi così alte da stordirlo, Vittorio emerse da uno stormo di ammiratori e amici, gli sfiorò il braccio, e finalmente lo distolse da quel colloquio insopportabile col Mirra. Cesare notò che era solo. L’insolita assenza di sua sorella al suo fianco non passò inosservata. La donna era di gran lunga la sua accompagnatrice prediletta, al punto che, durante le prime settimane di conoscenza col Verni, Cesare aveva creduto che fosse lei sua moglie.
Quando l’equivoco venne alla luce, entrambi i fratelli risero, ma nessuno dei due parve particolarmente sorpreso da quel fraintendimento. Il chiarimento, tuttavia, non liberò Cesare da quella vaga e assurda convinzione che i due fossero più che fratello e sorella.
“Dov’è tua sorella?”
“Ha creduto di intravedere una vecchia conoscenza mentre ti cercavamo e si è fermata ad accertarsene. Ci raggiungerà presto.” Vittorio Verni sorrideva come se nulla al mondo potesse andare storto. Possedeva la naturalezza di chi non ha nulla da nascondere, o di chi, al contrario, ha tutto da nascondere e sa farlo alla perfezione. Cesare non seppe decidere a quale delle due categorie ascrivere il suo amico, ma voleva assicurarsene subito. “Pensavo di trovarmi in casa di Eleonora Praga”.
“E ci sei, amico mio”, rispose Vittorio, senza tradire alcuna falsità. Cesare sentiva il sangue ribollirgli nelle vene, man mano che la consapevolezza di essere stato raggirato si faceva strada in lui.
“Dunque chi è questo tale che si spaccia per il padrone di casa, Caetani?” sibilò, al limite della pazienza.
Vittorio accennò col capo ad un paio di dame che lo stavano corteggiando con i loro sguardi sensuali, ed egli ricambiò, affascinante e cortese come sempre, ma privo di qualsiasi reale intenzione.
Nonostante non amasse particolarmente sua moglie, Cesare lo aveva eletto come uomo più fedele di Roma. In ogni caso, non sembrava affatto ansioso di fornire all’amico la sua risposta.
“Credo sia suo marito adesso; ha preso in moglie la tua Eleonora lo scorso Febbraio in una splendida cerimonia privata, ma tu eri sul Corno Grande con la Ferres e non ho voluto rovinare la vostra bella illusione con una verità tanto spiacevole.”
Aveva sentito abbastanza. Le orecchie gli pulsavano col sangue violento dell’ira, e non udiva altro che il battito sordo del cuore rimbombare tra le pareti della sua mente annebbiata.
Le braccia gli si irrigidirono lungo il corpo. Prendere a pugni il volto imperturbabile e fiero di Vittorio, lì, davanti a tutti, lo avrebbe senza dubbio aiutato ad ingerire quel boccone avvelenato. Verni riprese la parola prima che potesse agire. “Tu sei un artista, Tarsis, e comprendi meglio di chiunque altro che la bellezza è caduca e sfuggevole in questo mondo, è la maledizione che gli déi ci hanno inflitto.
Che razza di amante dell’arte sarei stato se te lo avessi detto? Sappiamo entrambi che avresti abbandonato quella povera fanciulla sul picco di una montagna in un atto tutt’altro che galante, per correre qui a renderti il patetico protagonista di una scenata di cattivo gusto, la quale avrebbe finito solo col renderti oltre modo odioso agli occhi della tua Eleonora”, Vittorio fece una pausa per attirare l’attenzione di Beatrice, che avanzava lentamente tra la folla di invitati.
“Ora, invece, ella ti crede un uomo libero dal giogo della passione, ed è al corrente delle tue ultime avventure. Ha avuto tutto il tempo di tormentarsi e di sentir gravare su di se il peso della gelosia e del rimpianto. Non devi far altro che alleggerire quelle spalle esili e delicate.”
A sentirlo parlare, sembrava quasi che l’uomo si aspettasse un ringraziamento. Fu allora che Beatrice li raggiunse. Il fratello le posò un bacio delicato sulla mano, e Cesare