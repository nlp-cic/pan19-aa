Ripresero fiato, e non erano più così vicini al punto che Laurent avrebbe potuto avvertire il respiro di Damianos sul suo viso, ma in qualche modo era come se lo sentisse ancora. Non gli sfuggì il movimento del petto di Damianos, che si alzava ed abbassava. Notò le ampie spalle, i muscoli rilassati. E l’espressione di aperto desiderio sul volto, nel suo sguardo. Una carezza, appena percettibile attraverso la stoffa dei suoi abiti.

“Ti vorrei nel mio letto,” confessò Damianos.

“Lo vorresti?” ripetè Laurent, in tono risoluto.

Damianos avvicinò il viso, senza fretta. Il bacio divenne appassionato e il delicato tocco delle loro lingue che si sfioravano quasi insopportabilmente tenero. Laurent si sorprese a pensare: le mie mani stanno tremando.

“Si”, rispose Damianos, le labbra sulle sue. “E tu?”

Nulla di tutto ciò appariva pericoloso. Ma fu proprio questo ad allertare Laurent, mentre si irrigidiva, come una corda tesa tra gli alberi. Sapeva come affrontare il pericolo. Lui non voleva....

Cosa voleva lui? Basta, si disse. Sai bene cosa vuoi.

E’ necessario che tu decida, qui ed ora, se ne vale veramente la pena. Prendere o lasciare.

Laurent posò un lieve bacio sulla mascella di Damianos, ed avvicinandogli le labbra all’orecchio, sussurrò, scandendo le parole, impudente :

“Voglio che tu mi descriva che cosa vorresti fare a quello schiavo. Quello che ha danzato così meravigliosamente. E si, lo voglio anch’io. Voglio che mi porti nel tuo letto, tra le tue braccia. Voglio tutto quello che vorrai darmi.”

Damianos ebbe un sussulto. “Laurent..." la voce gli tremò, e Laurent si scostò, le mani saldamente strette davanti a sé, e sorrise.

“Allora?" aggiunse, “fai strada”.

La stanza aveva anche una seconda uscita oltre a quella che immetteva nella sala principale. Laurent seguì Damianos e silenziosamente si scusò con Orlant ed il resto delle sue guardie. Erano ormai abituati, a dir poco, alle lunghe sparizioni di Laurent, e se avessero pensato di non potersi fidare del principe di Akielos sicuramente a quel punto uno di loro sarebbe già riuscito ad escogitare una scusa per intromettersi.

Lungo i corridoi Damianos rispondeva con un cenno agli inchini e agli omaggi, e aveva rallentato il passo in modo che Laurent gli si affiancasse.

Quando furono sul punto di entrare nella sala che immetteva all’appartamento di Damianos, Laurent si arrestò e posando una mano sul braccio dell’altro lo fermò prima che questi svoltasse l’angolo.

Quindi si sporse e lanciò un’occhiata furtiva. Due guardie, con una sorta di indolente vigilanza che implicava che già da tempo sostavano lì e ancor più si aspettavano di dover restare a lungo, erano state poste di sentinella davanti alle stanze vuote dell’appartamento per tutta la durata del banchetto, che sarebbe andato avanti fino a tarda notte.

Damianos lo interrogò con lo sguardo, forse aspettandosi che Laurent in qualche modo tradisse un che di nervosismo o di turbamento, qualcosa che lasciasse intendere che aveva cambiato idea. Al contrario Laurent si sentiva ribollire di gioia pura all’idea della sfida.

“Ah” proferì Damianos,” non essere visti fa parte del gioco.”

“Possiamo sempre scalare la parete dall’altra parte”, rispose Laurent e a Damianos sfuggì una breve risata divertita.

“Potrei distrarli. Ti aggrada come sotterfugio?”

Laurent si produsse in un piccolo, delizioso inchino, e rispose con un gesto imperioso che sembrava dire “su, avanti!”

Le guardie scattarono sull’attenti all’avvicinarsi di Damianos , mentre Laurent che a malapena osava sbirciare da dietro l’angolo in cui si era appostato, si augurò di non dover restare in tale imbarazzante posizione così a lungo da doversi giustificare con chiunque si trovasse a passare di lì. Da quella postazione, inoltre, non riusciva a scorgere nitidamente i loro visi. Ma i saluti, immediati e rispettosi, erano esattamente quelli che ci si aspetterebbe da dei soldati che si rivolgono al loro comandante, e non traspariva alcuna esitazione dal modo in cui poi lo seguirono lungo il corridoio mentre egli parlava indicando qualcosa. Così facendo voltarono del tutto le spalle a Laurent, che approfittò di quel momento per avvicinarsi alla porta, il più cautamente e silenziosamente possibile.

Certo Damianos aveva ancora molto da imparare sull’arte del muoversi furtivamente; infatti i suoi occhi continuavano a guizzare in occhiate di sbieco, mentre seguiva il silenzioso approssimarsi di Laurent. Tuttavia, nessuna delle guardie si voltò.

Ma allorché la mano di Laurent si fu posata sulla maniglia della porta, questi si rese conto che tutto avrebbe potuto ancora fallire a causa di qualche deprecabile cigolio; tuttavia, evidentemente gli schiavi di palazzo dovevano essere molto zelanti per quel che concerneva la cura dei cardini delle porte: l’uscio della stanza si aprì verso l’interno quasi senza rumore, e Laurent vi si infilò.

Gli rimaneva poco tempo per guardarsi attorno, prima che Damianos riuscisse a sottrarsi alla conversazione, di qualsivoglia natura, che aveva ideato. Le stanze di Damianos apparivano totalmente differenti da quelle di Genalt: sobrie e spaziose, ornate di marmi che risplendevano alla luce del chiaro di luna che filtrava attraverso la finestra aperta. Un sentore di legno lucidato con unguenti era appena avvertibile, nonostante la fresca