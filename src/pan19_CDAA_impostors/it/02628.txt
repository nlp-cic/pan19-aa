! Indica una figura esterna positiva su cui poter fare affidamento...


Falcata, falcata, falcata e la sua sorellastra era così vicina che poteva contarle le pieghe intorno alle labbra strette.

Arthur si fermò di botto.

«Che diavolo significa?» chiese.

Le spalle di Morgana si sollevarono drammaticamente per poi riabbassarsi, lente. Come se stesse racimolando una quantità di pazienza sufficiente a sostenere la conversazione. «Quello che ti ho detto al telefono, fratellino. Sta succedendo qualcosa ma non sappiamo ancora bene cosa. Per questo ho fatto venire qui Gaius. C'è stato un attacco. Mer-»

«Che significa?» sbottò Arthur, facendo voltare diversi turisti.

Morgana chiuse gli occhi, una smorfia sul suo bel volto. «Abbassa la voce. Non otterrai niente ragliando come un asino.»

Arthur sentì un afflusso di calore prendere la meglio sul suo cervello. «Voglio avere delle spiegazioni concrete, ora!» urlò, strizzando le unghie nel pugno. Perché una tempesta di lava si agitava dentro di lui, sconquassando le vene, premendo sulle ossa.

Morgana sollevò le palpebre. «Non c'è spazio adesso per la tua cocciuta irrazionalità, né per il tuo panico» sibilò, glaciale, «e, se non la smetti subito di togliermi la parola e non inizi a darti una calmata, ti rispedisco a casa!»

A casa?

«A CASA?» si sgolò Arthur, oltraggiato, e allora notò con perfido piacere che anche la pazienza di Morgana si stava spezzando, e finalmente c'era qualcosa di sensato in quella follia, qualcosa di stabile che anche lui poteva comprendere. Qualcosa con cui poteva misurarsi e dalla quale non era tagliato fuori.

«Sì, a casa, dannazione!» sbraitò Morgana, due chiazze rosa sulla faccia pallida, e solo ora Arthur notava quanto pallida fosse davvero...

«Sei voluto venire qui a tutti i costi anche se ti avevo chiesto, pregato, di restare a casa, dove sapevo che saresti stato al sicuro! E invece no, va bene, ti ho permesso di accompagnare il signor Gaius, del quale ho un bisogno estremo perché è uno degli agenti con più esperienza sul campo... e adesso non sappiamo davvero da dove iniziare, ed è tutto sconosciuto e pericoloso anche per noi, e dopo arrivi tu e...» Strillò, scompigliandosi i capelli.

Si fissarono in cagnesco, riprendendo fiato.

E poi...

Poi erano uno tra le braccia dell'altra, Morgana che si aggrappava alla camicia stropicciata di Arthur, Arthur che le affondava il naso tra i capelli. Il suo profumo sfacciato e quasi piccante, come di fiori pressati e pepe...

Il cuore martellava sordo nel petto di Arthur.

«Sei un idiota, sei un idiota, sei un...» ripeteva lei.

«Ssssh, scusami, scusami, mi dispiace tanto» mormorò Arthur, accarezzandole la nuca.

Morgana trattenne rumorosamente il fiato. Sollevò il capo, un broncio stupito. «Il dottor Gaius ha davvero fatto un ottimo lavoro» brontolò, tirando appena su con il naso.

All'espressione interrogativa del fratellastro aggiunse: «Ma sì, sai. Mi stai chiedendo scusa. In genere ti ci vuole più tempo. Tipo, non saprei... interi anni».

«È uno psicoterapeuta sul serio?»

«È un investigatore in pensione, Arthur. Perché non dovrebbe fare un altro lavoro?»

Arthur sospirò, tornando a passarle goffamente una mano sulla schiena. «Non lo so, mi sento... preso in giro. È tutto così assurdo.»

Era anche una situazione terrificante, davvero fottutamente terrificante, ma quello si rifiutò di dirlo.

Morgana parve capire lo stesso. D'improvviso sembrò incredibilmente triste, così tanto che per Arthur fu impossibile continuare a sostenere il suo sguardo. Lei sospirò, tornando ad appoggiarsi sul suo petto.

«Molto commovente» disse Nimueh, annunciando la presenza sua e di Gaius.

Morgana la fulminò con una delle sue migliori occhiatacce, e in quel momento Arthur si sentì fiero di lei come non mai. «Grazie per essere venuti» disse comunque senza scomporsi. Strinse brevemente la destra di Nimueh, la piega storta delle labbra scure che gridava a chiare lettere tutta la poca simpatia per la Blacke. Poi prese la mano nodosa del dottor Gaius in entrambe le sue.

«Ci affidiamo a lei» gli disse, gli occhi che bruciavano.

«Farò il possibile.»«Per quanto possa fare la magia della vecchia scuola...» si intromise una nuova voce, tagliando l'aria con la sua profondità.

Arthur si voltò, confuso. Non si era accorto che, a qualche metro da Morgana, qualcuno era rimasto fermo ad osservare la scena: una una donna bionda vestita di pelle nera. La sua figura era solidamente pianta al terreno su due terrificanti tacchi a spillo.

«Morgause Fletcher, strega del circolo di Grimm» si presentò da sola, dando sfoggio di un forte accento irlandese. Non tese il palmo a nessuno e nessuno volle fare la prima mossa vero di lei.

Arthur sentì la propria spina dorsale impietrirsi mentre Morgause avanzava. L'ultima volta che aveva avuto a che fare con una strega, quella gli aveva scagliato contro il suo esercito di spettri vendicatori.

«Morgause è un'amica» puntualizzò Morgana guardando Arthur dritto in faccia, come a dire 'attento a quello che fai'. «Ed è stata così