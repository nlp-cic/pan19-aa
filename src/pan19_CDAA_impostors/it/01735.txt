– visto che era suo il tiro mancino - bensì di Peter, nascosto nella loro decrepita casa, che pensò bene di ridere per un buon quarto d'ora dopo che ebbe saputo le ultime novità. Probabilmente avrebbe continuato anche per più tempo, se Derek non avesse minacciato di strappargli le dita una ad una.
«Quello che hai fatto non è stato semplicemente salvare la vita di Derek» spiegò Peter, prendendo il suo laptop e aprendo un file, voltandolo poi verso Stiles. «Ma legarlo indissolubilmente al tuo nome e, di conseguenza, a te stesso».
Stiles e Derek si scambiarono uno sguardo incerto – e anche un po' spaventato, okay, ma Stiles credeva di poterselo concedere, vista la situazione.
«Aspetta, in che senso?» domandò, giusto per amor di chiarezza. Peter si sfregò la barbetta curata con fare pensoso.
«Vediamo, come posso spiegarvelo?» inclinò la testa a sinistra e guardò il soffitto pericolante della vecchia dimora degli Hale, tamburellando con le dita sul suo mento. Poi schioccò le dita e indicò prima l'uno e poi l'altro. «Derek è il tuo cagnolino».
Da qualche parte, dentro la sua testa, Stiles sentì qualcosa andare in frantumi. Probabilmente la sua sanità mentale.

***


Peter raccontò loro che quel rito un tempo era utilizzato dagli sciamani per tenere imbrigliati i licantropi, che diventavano delle vere e proprie guardie del corpo pronte a tutto per la salvaguardia dei propri padroni. Inoltre imbrigliare un Alpha era considerato il modo più sicuro per controllare il branco ed evitare che i lupi scorrazzassero indisturbati mietendo vittime.
Ovviamente, come ogni soluzione a un problema, divenne esso stesso un problema quando uomini avidi avevano cominciato a servirsi dei lupi per conquistare potere e ricchezze, facendosi la guerra fino alla morte.
Stiles si chiese perché tutto questo non fosse scritto nei libri di storia. Sarebbe stato sicuramente più interessante della storia governativa degli ultimi cinquant'anni.
«Quindi io sono... cosa? Un Signore dei Lupi?» domandò, beccandosi un ringhio da parte di Derek e una risata da Peter.
«Perché no? Non credo esista un titolo vero e proprio, quindi immagino tu possa farti chiamare un po' come ti pare» rispose quello, tornando a controllare sul suo laptop se ci fosse altro da dover aggiungere.
«Se era una pratica così comune perché io non ne ho mai sentito parlare?» intervenne invece Derek, braccia incrociate e broncio ringhioso. Stiles si chiese che avrebbe fatto se lo avesse picchiato sul naso con un giornale arrotolato. Probabilmente lo avrebbe ucciso.
«Perché è stata bandita dai nostri antenati secoli fa» Peter lo guardò seriamente, prima di arricciare le labbra in un ghignetto divertito. «Anzi, a ben vedere, se il branco di Alpha lo scoprisse, ucciderebbe il tuo Signore dei Lupi senza pensarci due volte».
«Eeeeed ecco la fregatura» rispose Stiles, chinando il capo sconfortato.
Ritornando verso la jeep, né lui né Derek parlarono molto. A dire il vero, non parlarono affatto e fu solo una volta che fu seduto al posto del guidatore che Stiles si voltò a guardare l'altro, le dita che accarezzavano nervosamente sullo sterzo.
«Allora... che facciamo?» domandò, perché ormai avevano rimandato fin troppo e non c'era più tempo. Ignorare il problema, per quanto lui preferisse farlo, non sarebbe stato d'aiuto.
Derek guardò dritto davanti a sé e scosse la testa.
«Ci comportiamo normalmente» disse, voltandosi finalmente verso di lui. «Se nessuno sa cos'è successo, tu sei al sicuro, no?» Non diede a Stiles il tempo di rispondere e si allontanò, tornando verso il rudere della sua infanzia.

***


Spiegare a Scott la novità fu abbastanza facile, fargli tenere la bocca chiusa con Allison lo fu un po' meno, ma alla fine ce la fece, con buona pace di Stiles. Peter aveva suggerito loro di evitare le fughe di notizia e per fortuna Scott comprese abbastanza rapidamente il significato di “pericolo mortale”.
Dal suo canto, Stiles si abituò abbastanza presto al suo nuovo ruolo di Signore dei Lupi e scoprì che i suoi poteri erano semplici ma assolutamente fantastici.
Derek faceva qualunque cosa lui gli comandasse, che fosse uno «Stai zitto» o un «Dimmi la verità» – ma l'apice lo raggiunse quando, un giovedì pomeriggio, si lasciò scappare un «A cuccia» e vide la faccia di Derek contrarsi di rabbia e vergogna mentre il suo corpo eseguiva l'ordine e si sedeva. Fu esilarante. Da quel momento in poi Stiles non perse occasione per ordinarglielo, tra il divertimento degli altri.
Col senno di poi probabilmente fu quello che diede il via alle chiacchiere, ma nonostante tutto Stiles, quando, la settimana dopo, Lydia gli chiese se ci fosse qualche novità con Derek, ebbe comunque un piccolo infarto. Nulla di grave, giusto quell'istante in cui gli sembrò che il cuore battesse per l'ultima volta prima di fermarsi per sempre, un attimo prima che la sua faccia, contratta in una smorfia di dolore, si schiantasse sul vassoio della mensa.
«Io... cosa?» boccheggiò.
Lydia gli rubò una patatina dal piatto e scrollò i suoi bellissimi capelli perfetti, dandole poi un morso.
«Andiamo, ormai è evidente, è inutile