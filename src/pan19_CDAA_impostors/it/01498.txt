a cercarsi una ragazza da sposarsi perché è quello a cui lui può ambire e non sicuramente una vita d’avventure ( e a John in quei momenti Harry sembra una delle sorellastre di Cenerentola), immagina scenari ancora peggiori. Immagina di non mettersi la benda e rimanere in attesa di Sherlock seduto sulla sua poltrona del 221B per ore, per giorni interi senza riuscire a muoversi per la paura che il suo migliore amico (il suo amante, il suo compagno) compaia proprio nell’unico momento in cui si è alzato per andare a lavarsi i denti o bere un bicchiere d’acqua. Immagina di non mettersi la benda e di aspettare in eterno un arrivo che non arriva, una persona che non esiste se non nella sua testa.

Dopo aver immaginato questo scenario John beve sempre un sorso di whiskey e si sente in colpa perché che genere di persona preferirebbe uno scenario dove la persona che più ama al mondo muore tra le sue braccia per colpa di un suo errore, di una sua mancanza di fiducia (mancanza di fiducia, chiamala con il suo nome) a quello dove  quella persona non lo ama e non è vicino a lui?  Che cos’è diventato? Che cos’è sempre stato? L’amore non dovrebbe renderti migliore?

La verità è che John non è sicuro di volerlo sapere, di voler sapere cos’è diventato, di voler sapere cosa c’è oltre quella benda e così, anche se non sa se per fiducia o per paura, stringe di più il nodo alle 22 di ogni sera si lascia sprofondare nel buio dell’attesa.

(Io non ho fede, io ho te.)

 

“Perché non possiamo farci una foto?”

“Che domanda è mai questa?”

Sono seduti sulla poltrona del 221B e Sherlock è rannicchiato tra le sue gambe, per quanto possibile per una persona così alta (e John lo sa benissimo che starebbero molto più comodi se fossero invertiti come posizione ma per qualche ignoto motivo il consulente investigativo preferisce così), leggendo quella che John pensa sia una rivista medica.

“Aspetta, lo so che non posso vederti ma io terrei comunque la benda e si tratterebbe solamente di una fotografia.”

“Una fotografia con la mia faccia, il mio viso impresso su un dispositivo elettronico che chiunque potrebbe riuscire a recuperare venendo a scoprire non solo che sono vivo ma che sono qui a Londra. John non sono sicuro che le endorfine post coitali stimolino al meglio i tuoi neuroni.”

“Aspetta ho un’altra idea!”

“Un’altra? Sei scintillante stasera!”

“ Potresti indossare qualcosa che ti copra il viso e poi scattare la foto.”

“E di grazia in che modo questo darebbe un qualche valore alla nostra foto insieme? Sarebbe la foto di te con la benda e la mia con cosa? Con un passamontagna? Non sapresti nemmeno che sono io.”

“Oh, io lo saprei.” E John lo dice con una tale sicurezza che per un attimo Sherlock si zittisce. Per un attimo non ha nemmeno voglia di dire una battuta sarcastica. Si chiede quante volte John l’abbia osservato senza che lui se ne sia accorto, si chiede se un giorno il dottore non penserà che tutti quegli anni in attesa che succedesse qualcosa (sono ancora in attesa, vero?) siano stati uno spreco e lo aspetti davanti alla porta per dirgli che il gioco non vale la candela, che quello che Sherlock può offrirgli, quel sentimento imperfetto che lui non sa nemmeno se sia amore (“come faccio a saperlo, John? Io non ho mai amato nessuno prima di te. Non so come dovrebbe essere l’amore, non so se sono in grado di provarlo ma sono sicuro che questa sia la cosa più vicina all’amore che sarò in grado di sentire in tutta la mia vita.”) non è davvero sufficiente per lui quindi grazie ma no grazie.

“Io sono il massimo esperto mondiale in Sherlock Holmes!” E poi John dice una cosa del genere, come se lo stesse guardando anche in quel momento, come se stesse leggendo le sue insicurezze e Sherlock vorrebbe solo strappargli la benda e mandare a quel paese Londra, mandare a quel paese il mondo intero perché lui non è mai stato un eroe e non vale la pena di iniziare ad esserlo adesso, non per salvare il mondo intero (per salvare John Watson, per salvare John Watson sempre).

“Una foto del genere sarebbe solo un rischio inutile, la mia missione è quasi arrivata alla fine, si tratta di aspettare solo poche settimane e per una foto dove tu nemmeno riesci a riconoscermi potrebbero morire così tante persone.” Sherlock parla di persone, non parla di John perché sa che quello è il modo in cui il dottore funziona. Il senso di colpa più dello spirito di autoconservazione.

“Sai…” aggiunge “A volte sembra solo che tu voglia vedere se posso rimanere impresso sulla pellicola fotografica, quasi che tu avessi paura che fossi solamente un fantasma.” Lo dice con una smorfia, con sarcasmo.

John sorride appena. “Non un fantasma, un’illusione.”

Rimangono in silenzio per il resto della sera. Prima che sia l’alba fanno ancora l’amore e Sherlock gli prende le mani e se le passa su tutto il corpo quasi a volergli dire “Io sono reale, noi siamo reali, sentici” nella speranza che