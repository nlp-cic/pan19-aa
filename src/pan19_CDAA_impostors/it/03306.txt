» lo chiama, e Gennaro alza lo sguardo, rischia di strozzarsi col fumo quando dimentica di espirare; Alessio ci impiega un attimo, a continuare la frase, rimbalza con gli occhi dal viso terrorizzato dell'altro al tappeto sotto i suoi piedi ed è solo dopo qualche secondo, che «No» sussurra, seguito da qualche imprecazione.

Gennaro trema, mentre Alessio si alza per andargli incontro. Affonda la testa tra le ginocchia, mormora qualche «Mi dispiace» a cui l'altro scuote la testa e ci prova, ci prova sul serio, a non scoppiare a piangere di nuovo, perché sarebbe fottutamente patetico e Alessio l'ha già vista troppo, quella parte del suo essere, almeno per questa sera; non ci riesce, in ogni caso, perché gli è stata negata anche la possibilità di ricominciare senza quel peso sulle spalle e forse se lo doveva aspettare, che Alessio ne sarebbe rimasto sconvolto, ma già lo faceva, e gli occhi pizzicano appena, adesso, le labbra tremano e si tendono e si plasmano sotto i suoi stessi denti e vaffanculo, sul serio, vaffanculo.

Gennaro si alza, sguscia verso il calorifero per riprendersi la giacca prima che Alex possa fermarlo e «È meglio se me ne vado. Ma non sono arrabbiato, ok? Hai ragione tu ad esserlo. Mi dispiace. Fatti sentire tu quando te la senti» dice, ed il tono è calmo, in contrasto con tutto il resto.

Gennaro è già in corridoio, quando Alessio molla il drum quasi finito nel posacenere improvvisato e affretta il passo per raggiungerlo prima che possa uscire, per poi «Aspetta» pregarlo, e Gennaro si passala manica morbida sugli occhi, respira veloce, si lascia scappare un verso che può essere un'imprecazione, può essere un lamento, può essere una bestemmia perché nemmeno lui sa più cosa vuole dire. Alessio gli stringe l'avambraccio e «Non voglio che te ne vai, Gennà» chiarisce, e allora Gennaro, adesso, si sente in diritto di piangere.

Lo fa, poco dopo, lo fa ancora una volta e si rannicchia sul posto, tra il portaombrelli e l'appendiabiti, con Alessio incurvato sulla sua stessa schiena e un sottile «Ma l'hai detto tu, che non è più come prima» a lasciargli le labbra schiuse, tremolanti e umidicce contro la stoffa calda e ancora bagnata, gli spasmi dei singhiozzi bloccati dalle braccia dell'altro.

Non è la prima volta che succede, che si ritrova a piagnucolare tra le sue braccia, ma, un po' per la motivazione, un po' per le consapevolezze che adesso Alex ha, gli sembra di non averlo mai fatto prima. Se la ricorda ancora, la prima volta che si era concesso di piangere davanti a qualcuno che non fossero sua madre o le sue sorelle ma, appunto, Alessio; aveva appena detto ai suoi di voler lasciare la scuola e loro, come aveva già previsto, avevano reagito male. Gennaro era corso a casa di Alex, zuppo per la pioggia e pallido inviso, e aveva intenzione di pregarlo di lasciarlo dormire lì, almeno per questa sera, nonostante ancora non fosse mai successo. Non aveva dovuto neanche parlare, in realtà, perché ancora prima del suo "posso?" C'era stato il "se non ti va di tornare a casa stanotte puoi rimanere qui" dell'altro, seguito da un abbraccio stretto che li aveva legati anche nel letto a una piazza e mezzo di Alessio, ancora immersi nei vestiti umidicci, ed era proprio lì che Gennaro era crollato, bagnando la stoffa sottile che copriva la spalla dell'altro, lasciandosi cullare dalle sue rassicurazioni e sentendosi, almeno lì, almeno per quegli attimi, un po' più giusto.

Sono passati anni, in ogni caso, sono cresciuti e non succede da un po', questa cosa del mostrarsi vulnerabili, forse perché dopo la fama e la musica e le ragazze non se lo sono sentiti più di tanto; adesso, invece,tutto si ribalta.

Alessio si è inginocchiato davanti a lui, gli ha circondato le spalle con le braccia e gli ha appoggiato una mano sulla nuca; la fronte di Gennaro è nell'incavo del suo collo, i singhiozzi affogano nella stoffa del maglione e le sue mani stringono le clavicole, più o meno convulsamente, ma Alex non si lamenta. «Gè, ascoltami», gli dice, e Gennaro annuisce, strofina la guancia sul tessuto, strizza gli occhi quando se ne rende conto.

«Non posso dirti che tutto è come prima, perché non lo è. Ma non è cambiato in peggio, va bene? Non sono arrabbiato, Gè».

Gennaro singhiozza ancora un po', cerca di allontanarsi, ma Alex lo stringe più forte. La sua presa è una morsa, lo tiene immobile e lo rovescia insieme, lo ferma e lo scuote e Gennaro non sa dove mettere le mani, non sa cosa fare del suo stesso corpo, della sua stessa testa, della sua stessa razionalità, accartocciata nell'angolo dell'area fumatori del locale, assieme all'eco dello schiaffo che ancora arrossa la guancia di Alex.

«Non me l'aspettavo, ma hai fatto bene a dirmelo, giuro, hai fatto bene».

Gennaro singhiozza più forte, sussurra un vaffanculo che non