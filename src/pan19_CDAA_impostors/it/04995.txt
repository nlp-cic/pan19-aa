. C’è sempre una luce a una qualche finestra di una qualche non bene identificata strada, sempre le luci di un albero di Natale a portare un po’ di gioia nella vita dei poveri disgraziati che si ritrovano a camminare da soli, al freddo e al gelo stretti nel loro cappotto scuro col bavero alzato a risaltare gli zigomi, in una delle notti più magiche di tutto l’anno.

«Non si è mai pronti a dir loro addio, eh?»

C’è una finestra illuminata, al secondo piano di un palazzo di mattoni chiari sito in una delle zone più centrali di tutta Londra. Dalle tendine tirate si intravedono alcune sagome – forse due, forse tre, chi può dirlo con certezza? – muoversi piano in giro per la stanza, un bicchiere di vino in mano (o è forse Prosecco? O spumante, chi lo sa) e vestiti pesanti a ripararle dal freddo di quell’appartamento dove i riscaldamenti non sembrano aver intenzione di funzionare a dovere, non l’hanno mai avuta.

«Non è un addio,» l’uomo non riesce a scostare gli occhi da quella finestra, chissà se nella stanza risuona una musica leggera, d’intrattenimento, «non lo è mai stato. Solo un arrivederci.»

«Ho detto “arrivederci” tante di quelle volte da perderne il conto. Non li ho più rivisti, nessuno di loro.»

«Una sì,» ribatte l’uomo mentre una smorfia amara gli increspa le labbra screpolate. «È tornata da te.»

«E di nuovo mi è stata portata via.» Il secondo uomo, alto e dinoccolato, avvolto in una giacca di tweed che sembra non riuscire a ripararlo dal freddo, si lascia andare ad un sorriso triste e sistema meglio il farfallino che ha al collo. «Arriva sempre il momento di dire addio, Sherlock. Sempre.»

«Non per me.»

Sherlock ricaccia indietro quel bruciore che si nasconde, quatto e in agguato, dietro alle sue palpebre.

«Spero che tu abbia ragione.» L’altro uomo strofina le proprie mani una contro l’altra alla ricerca di un po’ di attrito, molecole che si spostano e strofinano e producono calore, mentre la luce sul tetto di una vecchia cabina telefonica, di legno blu, si accende a intermittenza come una delle tante luci di Natale che avvolgono l’albero di Trafalgar Square.

«Oh, Dottore,» mormora Sherlock con una piega all’angolo della bocca. «Io ho sempre ragione, dovresti saperlo.»

«Già, dovrei.»

Il Dottore annuisce e rimane in silenzio, gli occhi che si spostano da Sherlock al 221B di Baker Street, dove un altro dottore si trascina avanti e indietro alla ricerca di una felicità che gli è stata strappata via. Se solo Sherlock riuscisse a vedere, se solo si decidesse a smettere di reprimere la parte umana di sé.

Vedrebbe che quel dottore, quell’altro, è malato, rotto come una bambola vecchia e consunta; vedrebbe che quel suo piccolo cuore umano batte a metà, che la donna che beve e festeggia con lui non è abbastanza, non sarà mai abbastanza.

Ma Sherlock non vede, non vuole vedere, perché forse è più facile così, perché forse solo in questo modo può cercare di ignorare quel dolore sordo al centro del petto che gli strazia l’anima e la divora. Lui ne sa qualcosa. Ne serve uno per riconoscerne un altro.

Il Dottore muove un paio di passi indietro, gli occhi fissi su quel suo strano compagno di viaggio al quale dovrà presto dire addio (un altro, un altro ancora, una spirale infinita di addii e arrivederci che si confondono, sfumano nel grigio ferro del cielo di Londra), e tira un inconsapevole sospiro di sollievo quando la sua schiena urta dolcemente il legno familiare dipinto di blu della sua cabina preferita, grande e antica quanto il mondo. Ha in serbo molte altre sorprese per lui, di questo è sicuro; ci sono ancora tanti viaggi da compiere, posti da visitare prima della fine, prima di correre incontro al proprio destino con le braccia spalancate e un sorriso beffardo negli occhi.

Sherlock non nota neanche la sua assenza, preso com’è a scrutare l’interno di quel vecchio appartamento che un tempo ha accolto lui e John come un abbraccio amorevole e caldo. Chissà se il suo teschio è ancora lì; chissà se John ha lasciato la sua camera intatta o ha preferito raderla al suolo per non vedere (per non sentire), chissà se la sua poltrona è ancora lì ad aspettarlo.

Chissà se John lo ricorda o se preferisce non pensare, se è più facile credere alle bugie o sia meglio, nonostante quel vuoto al  centro del petto, cercare la verità.
Chissà se aspetta il suo ritorno come quella sua vecchia poltrona, come la sua tazza scheggiata da un lato, come la pipa ancora carica.

«Non è ancora il momento di dire addio, John.» Sherlock sussurra alla finestra illuminata, muove piano un braccio e le sue dita si ritrovano sospese a mezz’aria, intente a sfiorare qualcosa che è stato costretto a cacciare via.

Arriverà il giorno, questo lo sa, lo sente; il giorno in cui tutto avrà un senso, il giorno in cui varcherà ancora una volta la soglia di quel rifugio che lo ha accolto,