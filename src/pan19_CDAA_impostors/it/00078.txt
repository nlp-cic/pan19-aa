male.» La saliva unisce ancora le loro bocche quando Leo si allontana, E Izumi può di nuovo incrociarne lo sguardo. Ne ode ancora il respiro, il lento battito d’un cuore che al contrario del proprio sembrava non accelerare mai; vorrebbe baciarlo ancora, spingersi contro di lui, sentire quella bocca sulla propria pelle, sul collo, sul torace. Vorrebbe sentire le sue mani percorrergli il corpo, accarezzarlo fin quando i brividi fossero stati visibili e languido sarebbe diventato il ceruleo che sempre ostenta superiorità e fierezza – riesce ad immaginarlo così chiaramente il segnare dei denti bianchi, gli ansiti, il suo nome sussurrato. «… Sta zitto.» risponde, la mano che sul petto s’appoggia quel tanto necessario a spingerlo via. Tsukinaga ride di nuovo, allontanandosi a propria volta. Gli dà le spalle, sistemandosi i capelli come meglio può, e lui può respirare di nuovo – quando, aveva preso a trattenere il fiato? «Sena.» lo richiama, e persino attraverso quel solo pronunciare il proprio nome si rende conto della serietà nella sua voce, di come insito nella stessa vi sia un comando; non gli sta lasciando scelta, la possibilità di ritrattare. Lo sta avvisando. «Continueremo dopo aver vinto.» Deglutisce. «Ti piacerebbe.» E’ certo che sorrida.



La musica è viva. Danza sul palco assieme a loro, accompagna le loro voci tingendole di mille e più colori, sfumature distinte che dell’aria prendono possesso a poco a poco; come se i ciliegi fossero in fiore, a circondarli vi sono miliardi d’immaginari petali. Il rosa, il bianco, il nero – danzano tra gli stessi come fossero geisha, fluidi nei movimenti, le voci che s’armonizzano sino a divenire con quei fiori un’unica cosa. E prende vita la canzone come poc’anzi aveva fatto nella sua mente, la storia d’un amore che ciascuno di quegli spettatori avrebbe potuto sentire come proprio e parole ch’avrebbero gonfiato loro il petto delle più svariate emozioni; si nutre delle loro voci, dell’armonia, di quegli sguardi estasiati. Le iridi chiare incontrano di nuovo lo smeraldo, si mescolano al vermiglio, divengono una cosa sola con l’ametista. Le mani si levano verso l’alto là, nell’attimo in cui all’apice del tutto il pubblico li osserva come fossero preziose gemme e di quel momento desiderassero catturare ogni singolo istante, avidi di loro – cavalieri che al loro Re s’inchinano, Re che la folla acclama come se nella vita non avesse mai fatto nient’altro. I polmoni bruciano e lo stesso fa la gola. Il petto s’alza e s’abbassa ad un ritmo irregolare, il sorriso sulle labbra una parte di quel trucco che a quella scena avrebbe donato l’eternità. La musica ancora li circonda, lancia la sfida. E l'Imperatore risponde.




Vincere era sembrato così scontato, una possibilità concreta. Sino a pochi attimi prima, quando i riflettori illuminavano le loro figure e il palco si colorava delle loro parole, era stato certo che nulla li avrebbe scalfiti, le spade levate verso l’alto di quel cielo fittizio e gli applausi dei loro spettatori più dolci del nettare e l’ambrosia. La gola bruciava, il fiato mancava, ma erano vivi; la musica lama, la performance scudo e le parole del loro Re a riecheggiare nell’aria, tra l’odore acre di sudore e il suo morbido ridacchiare. Era parso scontato, come se tra le loro mani avessero il flauto che li avrebbe aiutati nella difficoltà – avrebbero raggiunto il regno di Sarastro, l’avrebbero fatto proprio com’era stato per il palco della Yumenosaki. Oh, perché sarebbe dovuto essere diverso? Certo, era stata folle quella giornata, folle forse era il desiderio stesso ch’animava le loro carni, spronandoli ad andare avanti e recitare la loro parte in quella commedia; era stata folle forse l’idea stessa di profanare la sala del trono, d’ambire a quella corona dorata – eppure l’avevano sfiorata, per un singolo istante l’avevano tenuta tra le mani, poggiata sul capo del loro sovrano. Follia, era stata la loro. Se n’era reso conto nell’attimo in cui, sulle labbra il sorriso, i fine avevano fatto la loro comparsa. Ah. La spada s’era spezzata.


  «Ti prego, supplicando e prostrandomi il cuore ridotto quasi in cenere prenditi cura della mia fine.» Mozart, Requiem

 E’ viziata l’aria che gli arriva ai polmoni, appesantendoli di respiro in respiro. Li corrompe, carne che marcisce sino a decomporsi e divenire polvere, una fanghiglia la cui immagine nessuno avrebbe associato a ciò ch’un tempo era stato, a quel volto che fotografie e riviste di genere diverso avevano ritratto nelle vesti più svariate. Eppure respira, respira pienamente: lascia che penetri, che s’appropri delle sue carni e sia per le stesse quella carezza dolorosa e distruttiva ch’avrebbe riempito la sua pelle di segni sino a strappargli via la vita. Respira. E le iridi chiare non interrompono il contatto visivo. E’ un morto che ha dinanzi, l’immagine sfocata di ciò che un tempo era stato un Re, il fantasma d’un tempo ormai trascorso