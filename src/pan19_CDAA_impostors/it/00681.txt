Haruka non gli rispose, lasciandogli un po' l'amaro in bocca. Rin è considerato un campione, nei tornei di Quidditch delle scuole superiori, ed è un personaggio piuttosto noto all'interno della comunità sportiva. Crede, a ragion veduta, di saper riconoscere cosa è semplice propensione e cosa no; una volta conclusa la partita, sì è chiesto come mai un giocatore del genere non abbia mai voluto partecipare a gare al di fuori del contesto scolastico. Tutti questi pensieri rimangono nella sua testa, specialmente quando si avvicina il capitano della squadra di Iwatobi che, con un bel sorriso, allunga la mano verso di lui. -Volevo fare i complimenti al capitano della squadra della Samezuka. Makoto ora si mostra gentile, ma come cercatore è stato piuttosto ostico. Dotato, per quanto non eccezionale – forte e testardo, anche quando lo svantaggio era piuttosto pesante. La partita è finita in parità solo perché Haruka è stato abbastanza abile da recuperare il boccino prima di un tracollo definitivo. Però ricambiare la cortesia non costa niente. -Tachibana, ti ho visto piuttosto agguerrito! Bella partita. -Grazie. È stato un onore giocare contro di te e i tuoi compagni. -Onore, addirittura. Abbiamo la stessa età. -Di sicuro non la stessa bravura. La gentilezza gli fa bene, specialmente se è priva di malizia. Ha capito che Makoto lo ammira in modo sincero, e non soltanto perché è un nome noto. Guarda il ragazzo mentre si siede accanto ad Haruka, e per sbaglio incrocia lo sguardo di questo – sospira, e sorride scoprendo i denti appuntiti. -Questo però non fa che complicare le cose. Ora la nostra sfida è tutta all'interno del Torneo. Haruka è preso alla sprovvista; rabbuia lo sguardo, con un fare un po' altezzoso. -Pensavi fosse così facile batterci? Sei un po' un illuso. -Mi sono sempre piaciute le sfide complicate. Rin non chiede più niente, né ha intenzione di insistere. Finiscono tutti e tre di asciugarsi e di vestirsi, con la calma e la tranquillità di chi non ha più niente da fare durante il resto della giornata se non riposare quanto più possibile. Makoto si mette davanti a loro, quando finalmente sono completamente pronti, e rivolge uno sguardo vivace a Rin. -Abbiamo chiesto il permesso agli insegnanti di fare una grigliata sulla spiaggia. Vi unite a noi? Buona parte della squadra è già andata via, ma non si impiegherebbe molto a richiamarli. Rin acconsente, nella speranza di mangiare qualcosa di buono. -Più che volentieri, Tachibana. -Chiamami Makoto. Sorride a questa richiesta di intimità, e il capitano dell'altra squadra fa lo stesso, alla medesima richiesta. -E tu chiamami Rin.


5. Capitolo cinque - 



So open up your heart and just let it begin


 

 

 

L'uovo della prima prova conteneva un pezzo di mappa assolutamente fondamentale per la seconda prova. Makoto ha dovuto insistere parecchio perché Haruka prendesse sul serio il fatto di doverlo aprire, quel benedetto guscio, e per fortuna a un certo punto il ragazzo gli ha pure dato retta: senza quell'oggetto, sarebbe praticamente impossibile raccapezzarsi su dove andare e cosa fare. Il punto della prova è arrivare al centro, dove si trovano due aiuti per la terza e ultima prova. Due, non tre. Il labirinto è stato costruito, in modo magico, all'interno di una delle caverne che scavano la scogliera che si innalza da un lato della costa non troppo distante dalla scuola di Iwatobi. Acqua e terra per cunicoli sempre più bui e sempre più interni, dove è facile entrare ma difficile uscire, e il senso dell'orientamento è confuso dalla luce che si infrange e si riflette in posti impossibili e il senso della gravità che gioca davvero brutti scherzi. La mappa non è disegnata in tutti i particolari, ma da delle indicazioni più o meno vaghe e dei precisi punti di riferimento. Come il grande stalattite di luce bluastra davanti a cui Haruka si è dovuto fermare, preda del proprio stesso panico. Si deve sedere sull'umido, quasi totalmente al buio, e ascoltare il cadere ritmico dell'acqua dai ciuffi dei suoi capelli – l'isolotto di sabbia bagnata emerge da una pozzanghera profonda di acqua mezza salata e mezza dolce, entro cui si è totalmente perso. Non ha idea di quanto sia il tempo passato, entro quelle mura sghembe di pietra, e il piccolo mulinello sotterraneo in cui è capitato non lo ha aiutato per niente a mantenere la calma. Non sa dove siano i suoi avversari, non sa dove sia l'entrata e dove sia l'uscita. Ricorda a spanne il sorriso della professoressa Amakata, che lo ha incoraggiato prima che la sirena dell'inizio gara permettesse loro di entrare all'imbocco della caverna. Kisumi è veloce, su terra: ha delle gambe svelte e neppure Rin riesce a raggiungerlo facilmente, e con questo compensa la sua discreta capacità di nuoto. Lui ha scelto la via della roccia, a differenza sua e del campione della Samezuka, perché più conforme alle sue abilità. Non si lascia intimidire da nulla, e questo gli piace abbastanza. Haruka si impone di respirare piano. I suoi occhi vedono davvero poco, in quell'ombra così cupa. Riconosce a stento, attorno a