Holmes è un gatto.
Un gattone che ha imparato ad ottimizzare al meglio le risorse fruibili dagli altri.

Durante la giornata non si vede, non si sente, e la gente pensa non sia lontano il giorno in cui l'arredamento lo reclamerà come parte integrante di esso.

 

Dona alla casa l'aspetto di una cartolina di Natale stilizzata.

La quiete e l'atmosfera di nostalgica serenità che vi si può rimirare intorno è la stessa.

Espleta la sua vita nella più completa autonomia e non vi trova nulla di così triste nel fatto che gli altri intorno a sé tendano a dimenticarsi della sua presenza, anzi: è più conveniente di quanto le loro piccole, normodotate menti possano immaginare.

È stato testimone di gesti e conversazioni decisamente insolite (la vecchia bambinaia  sorpresa a rubare l'argenteria proprio sotto ai suoi occhi, per citare il più significativo) che hanno comportato benefici a lungo termine e traguardi altrimenti invalicabili (niente più bambinaie da accudire).

 

Ma lo slancio con cui corre verso la mamma quando dalla cucina cominciano a provenire i primi rumori delle stoviglie compensa ogni mancanza, e ricorda ai presenti che in fondo, la casa è ancora viva; e che lo strano bambino-gatto che vi abita dentro non si è ancora fuso del tutto con la tappezzeria.

 

Da un paio di mesi a questa parte, quando la cena sta per esser servita, nei suoi occhietti grigi brilla una luce nuova.  La madre non lo sa, ma è lei la causa di tanta eccitazione.

Il suo pancione ha cominciato a vedersi anche sotto strati e strati di stoffa, ma è già da un po' che tende a raddoppiare le proprie porzioni di cibo.  Inavvertitamente, fa lo stesso anche con quelle degli altri.

Dal momento in cui l'impalpabile esistenza di suo fratello è stata resa nota, in casa regna un'atmosfera differente.

E Mycroft ne è felice.

Grazie a lui, la mamma non va più al lavoro.
Le sue giornate sono scandite da un lento ping-pong che la vede muoversi dalla camera da letto alla cucina, dalla cucina alla camera da letto.

Mangia cibo malsano capace di mettere in dubbio la sua capacità olfattiva, ascolta alla radio programmi di discutibile utilità e, adesso che non ha più le nausee, la si può scorgere per la maggior parte del tempo di buon umore, sempre pronta a distribuire sorrisi dolci come le caramelle di cui profuma.


 


‘  Mycroft, Mycroft.’


 


Cantilena leziosa, mentre lo accoglie accanto a sé e lo avvicina al grembo gonfio.

Con il cuore del feto tra i timpani e l'olfatto diretto verso il budino alla ciliegia del vassoio che poggia sulle lenzuola, l'imperfetto felino ruota i suoi occhi pieni di amore verso la madre.

Preme su quella figura con una innocenza impura, delicata e assolutamente non disinteressata.


 


‘  Tra non molto arriverà il fratellino, e tu non sarai più costretto a startene da solo tutto il giorno. Sei contento, darling? ’


 


Chiede serafica mentre, quasi senza accorgersene, fa il gioco di quello sguardo e lascia scivolare un cucchiaio di budino tra le labbra golose del figlio.

 

Inebriato dal frizzante sapore esploso in bocca, e coccolato dalla soave mano della madre che gratta la sua testolina rossa fino a fargli emettere quei mugolii, quei piccoli, indecenti suoni gutturali che solo lei riusciva a strappargli, Mycroft Holmes non riesce a partorire nient'altro che un sì.

Sì.

Sì, ed ancora sì.  È contento. Davvero contento.

Sgombro da qualsiasi dubbio, Mycroft giunge alla felice conclusione che non c'è cosa più bella dell'arrivo di un fratellino.

Soprattutto se il bambino ha intenzione di restar dentro la pancia ancora per molto.

 

 

*****

 

 

Mycroft Holmes è un gatto.

Un piccolo suddito di sua Maestà che, tutto sommato, può anche eccedere nell’utilizzo dell’aggettivo ‘felice’ per descrivere il suo stato  senza apparire inopportuno.

 

Solo una condizione, di recente, lo inquieta.

Che non è esattamente una bazzecola, nonostante non superi i quarantotto chilogrammi.

 

Adèle.Il suo passaporto la vorrebbe in Francia, ma per ragioni apparentemente incomprensibili, lei è lì.

A rovistare tra il suo materiale scolastico in cerca di una pecca da cui tessere una paternale che avrebbe dato un senso al suo stipendio, a confermare inutilmente l’ordine in territori già in perfetto ordine, e a cercare di inculcare nella sua persona un’anima umana, piuttosto che riconoscere quella felina a cui tutti ormai si son sensatamente adeguati.

 

Non una tata, non una colf.

Non si sa esattamente quale ruolo quell’essere d’oltremanica ricopra all’interno della famiglia Holmes.

Una cosa è certa: è la classica amante dei gatti.

La mamma l’aveva presentata come una persona che le avrebbe dato una mano finché il bambino non fosse nato, ma la verità è che quella donnina scialba, dalle vesti quasi unicamente color lavanda, sembra provare il masochistico impulso di trascorrere gran parte del tempo in compagnia del ‘piccolo di casa’, ed è davvero pronta a tutto pur di non ammettere come non vi è necessità primaria che quel gatto sornione non sia perfettamente in grado di assolvere da solo.

 

Una piccola soddisfazione le viene servita su un piatto d’argento ogni sabato pomeriggio, quando Mycroft Holmes deve raccogliere il suo lungo broncio – così lungo da rischiare puntualmente di