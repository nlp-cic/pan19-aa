che non ci fossero residui di sapone.
Un altro scricchiolio.
«Kagami-kun...»
«Sì, sì, ho capito, SCUSA.»
Sospirando, finì di lavare tutti i piatti e si girò per mescolare la salsa al curry che stava preparando.
Possibile che Kuroko non capisse?
Gli aveva anche mostrato, in un gesto di incredibile fiducia, la cicatrice a forma di morso che aveva sul gluteo destro. Lui aveva delle argomentazioni valide a sostenere quello che, da qualsiasi parte lo si volesse vedere, era un suo diritto.
Ma Kuroko insisteva, perché amava insistere e cercare di far cambiare idea alle persone, bastava pensare a cosa si era spinto a fare per cercare di instillare un barlume di ragione nella mente troglodita di Aomine (e storse al naso al pensiero, anche se dette la colpa al vapore speziato che saliva dalla pentola). Per questo motivo, ogni discussione con lui era inutile.
Ogni volta che cercava di puntualizzare il suo punto di vista, Kuroko gli rispondeva sempre le stesse cose: “Nigou è un cucciolo”, “Non farebbe male nemmeno a una mosca”, “Ti ha preso in simpatia, non potrebbe mai farti del male”, “Sei tu che non cerchi di fare un passo verso di lui”, “Ti vuole bene”, “Adora le cose che gli prepari da mangiare”, “Abbaia solo perché è felice di vederti”, e concludeva sempre con un: “Sei un insensibile, Kagami-kun”.
Strinse con più forza il mestolo, premendo le labbra fra loro.
No che non era un insensibile, non gli era arrivato il messaggio quando aveva detto di non odiare Nigou? Insomma, odiare un cucciolo è una cosa da insensibili, averne paura è qualcosa di un po’ paranoico ma possibile, no?
Sbuffò, spostando la colonnina di vapore che gli solleticava le narici e, con le spalle basse per la rassegnazione, ricominciò a mescolare, giocando con i cubetti di patate e carote che salivano a galla.
Girò un po’ la testa per spiare Kuroko con la coda dell’occhio ma lo trovò sempre nella stessa posizione, seduto in ginocchio, con un gomito appoggiato alla superficie del kotatsu e la testa appoggiata a quella mano, la schiena leggermente ricurva sul tavolino e gli occhi chiusi.
No, ferma tutto.
Si girò lentamente a guardare meglio ma i suoi occhi non l’avevano ingannato: Kuroko aveva inequivocabilmente gli occhi chiusi e il suo respiro era irregolare e leggermente velocizzato.
A stento soffocò una risata in uno sbuffo e si incantò a guardarlo, come gli capitava sempre più spesso di fare.
Forse Kuroko non sapeva arrendersi su quella questione perché era certo di ciò che diceva. Probabilmente, chissà quanti anni doveva aver passato desiderando un cucciolo ma senza riuscire ad averlo. Era evidente che per lui fosse importante, esattamente com’era importante continuare a giocare il suo basket e dimostrare ai suoi vecchi compagni di squadra che quello era il basket che valeva la pena giocare.
Kuroko era così, testardo ma mai insensato. Era un idealista e credeva fermamente in quello che diceva, non sprecava parole per questioni che non avessero, per lui, la massima importanza.
Proprio come per il basket, probabilmente anche su Nigou aveva ragione e non poteva fare altro che insistere e continuare a perorare la sua causa.
Non aveva mai avuto paura della Generazione dei Miracoli, perché Kuroko era certo che sarebbero riusciti a sconfiggerli e non aveva mentito. Doveva fidarsi di lui anche questa volta, probabilmente, considerato che nessuno era in grado di dissipare i suoi timori meglio di quanto fosse capace Kuroko.
Kagami abbassò la fiamma al minimo e si tolse il grembiule da cucina, appoggiandolo sul banco da lavoro. Si avvicinò a Kuroko cercando di fare meno rumore possibile e si inginocchiò alle sue spalle.
Non importa quante volte si avvicinasse a quel corpo, riusciva sempre a sorprendersi di quanto fosse piccola e minuta quella schiena, di quanto fosse fragile l’aspetto di tutta la sua figura.
Sentì un rumore provenire dal balcone e, guardando fuori, incrociò lo sguardo supplichevole di Nigou che chiedeva di entrare, appoggiando una zampina sul vetro.
Kagami roteò gli occhi al cielo e sospirò mestamente, guardando il cucciolo.
“Ok, ho capito, dopo ti farò entrare… Ma non ti allargare, ok?” gli annunciò mentalmente e il cucciolo sembrò aver intuito qualcosa dal suo sguardo e cominciò a scodinzolare.
Prima di aprire a Nigou, però, Kagami voleva assicurarsi di una cosa: voleva che Kuroko non ce l’avesse più con lui, che non lo ritenesse un fifone insensibile e che gli parlasse di nuovo, perché lui adorava la sua voce, anche se si era ben visto dal farglielo sapere.
Allungò le braccia e cinse la vita stretta del ragazzo in un abbraccio morbido, attirandolo lentamente verso di sé. In un istante, i suoi polmoni erano pieni del profumo di Kuroko.
Si chinò un po’ in avanti per andare incontro al suo corpo e appoggiò le labbra sulla sua spalla, lasciata scoperta da uno scollo troppo abbondante.
Kuroko non dava segni di volersi svegliare.
Kagami borbottò mentalmente, sentendosi impacciato e patetico come mai prima ma la sensazione di stringerlo era incredibilmente piacevole e bastava a fargli dimenticare di essere un bamboccione di un metro e novanta.
Respirò a fondo, solleticando la sua pelle col proprio respiro, percependo un leggero