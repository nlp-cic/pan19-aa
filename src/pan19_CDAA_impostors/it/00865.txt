in quella posizione fino all’arrivo alla loro destinazione.

Una volta arrivati da Walmart, le cose filarono lisce per almeno cinque minuti. Steve lasciava sempre portare il carrello a Tony; ormai era più che abituato alla mania del suo ragazzo di guidare qualsiasi cosa che avesse almeno due ruote.

Le lamentele, naturalmente, iniziarono fin da subito al reparto ortofrutta, il vero incubo di Tony.

“Stebe, perché stai prendendo tutta quella roba verde? Non credi sia troppa?” chiese angosciato, mentre il fidanzato riempiva il carrello di lattuga, kale, zucchine, pomodori, carote e compagnia.

“No, non è mai troppa, anzi. E poi tu non ne mangi mai a sufficienza.”

“Ma lo sai che non mi piacciono!” continuò a lagnarsi neanche fosse un infante.

“Tony, che cosa ho fatto di male per meritarmi te e i tuoi piagnistei ogni singola volta che veniamo a fare la spesa?” Steve alzò gli occhi al cielo, esasperato.

“La vera domanda è cos’hai fatto di così speciale per meritarmi! Sei un ragazzo molto fortunato, lo sai?” disse tutto tronfio mentre si avvicinava ai cetrioli. Si mise ad osservarli attentamente, neanche fosse Gordon Ramsay dal macellaio intento a scegliere il filetto perfetto per il suo Wellington.

“Steeeve!” cercò di attirare l’attenzione del suo fidanzato. “Steve, vieni qui.”

“Cosa c’è?” chiese l’altro mentre teneva un cavolfiore in mano.

“Guarda quanto sono grossi questi cetrioli!” Ne prese in mano uno per avvicinarlo all’inguine dell’altro. “Sono grossi quasi come il tuo…”

“Tony!” Lo rimproverò Steve, guadagnandosi un ceffone sulla nuca e provocando colpi di tosse in disapprovazione da una vecchietta accanto a loro.

“Lo scusi, signora… crede di essere simpatico,” si affrettò a giustificarsi, mentre Tony se la rideva nascosto dietro di lui. Incorreggibile.

Dopo una litania di lamentele che continuò ancora per il resto del reparto, Steve perse di vista Tony. Si era distratto trenta secondi a scegliere lo yogurt per la colazione, quando Stark se la diede a gambe.

Ma Steve conosceva bene i suoi polli e, come sospettava, lo trovò ipnotizzato davanti ai cereali per bambini. “Tony, niente Lucky Charms. Ti posso concedere al massimo i Cheerios, se non vuoi i Weetabix.”

“Dio, Steve, quella segatura compattata… ma come riesci a mangiarli?”

“Fanno bene, Tony, sono tutta fibra. Tu sei solo fortunato perché sei pigro come un bradipo e mangi schifezze, ma hai lo stesso un corpo da favola.”

“Oh, voleva essere un complimento?” L’espressione di Tony si fece estremamente compiaciuta.  “La natura è stata generosa con me, lo so.”

A quel punto cercò di distrarre Steve, girandolo in modo che desse le spalle allo scaffale e al carrello, per farci scivolare dentro una confezione di Frosties.

“Che poi, da che pulpito viene la predica… Steve, ti sei mai visto allo specchio? Sei un dio greco, anzi no, meglio di un dio greco! Li accecheresti di invidia.”

“Sei proprio un adulatore,” scoppiò a ridere Steve. “Innanzitutto, io ho lavorato sodo per raggiungere questi risultati. E poi, rimetti a posto i Frosties,” concluse con un ghigno trionfante.

“Ma come diavolo hai fatto?”

“Ti conosco troppo bene, ruffiano. E poi credevi che non sentissi il rumore della scatola contro il carrello?”

“Ti odio.”

“No che non mi odi.” Steve gli diede un bacio sulla punta del naso e prese lui possesso del carrello, lasciando però la scatola dei cereali dove stava; alla fine, non riusciva a non darla vinta a Tony. O quasi.

Le cose proseguirono tranquillamente altri dieci minuti. Accontentato il bambino con i Frosties, Steve prese per sé i famigerati Weetabix e una confezione di porridge, la quale naturalmente fece storcere il naso a Tony, ma, per fortuna, quest’ultimo ebbe il buon senso di rimanere in silenzio. Almeno in quell’occasione.

Caffè, tè, biscotti e qualcos’altro furono presi tranquillamente senza incidenti.

I problemi si presentarono di nuovo nella corsia degli snack: Tony voleva praticamente comprare tutto, al contrario di Steve.

“Tony, metti giù quella roba,” ordinò al ragazzo che stava svuotando gli scaffali di confezioni multiple di Twix, Snickers, Reeses e qualsiasi altro tipo di diavoleria ipercalorica.

“Ascolta, Steve. Non possiamo farci trovare impreparati se qualcuno viene a trovarci.”

“Agli ospiti non si offrono barrette di cioccolata ripiene di burro di arachidi. Non se vuoi fargli venire una crisi iperglicemica.”

“Farebbe bene a Bucky, magari si leva quell’espressione da perenne GrumpyCat.”

“Non è vero che tiene sempre il broncio! E non essere così antipatico con lui.”

Steve si era messo a risistemare al loro posto i dolciumi, ma, quando stava per mettere via la Nutella, venne fisicamente fermato da Tony, che gli afferrò il polso e gli fece no, no con l’indice.

“Quella ci serve,” disse in modo estremamente serio.

Steve alzò gli occhi al cielo. “Possiamo comprare la marmellata, in alternativa.”

“No.”

“Tony.”

“La marmellata non si spalma bene come la Nutella…”