Ricetta di famiglia...”

“Versa, versa...”

Il secondo boccale andò giù più facilmente, dato che il calore del precedente non era realmente svanito; accaldato, Hiroki strinse le labbra nel cercare di recuperare da qualche parte il senso logico di ciò che stava cercando di portare a termine – ah, già, non ne aveva uno. Era una prova d'orgoglio.

Sam rise e scosse il capo, iniziando a sbottonare la veste che indossava; il ladro seguì subito dopo, sfilandosi la giubba della gilda nel tentativo di domare la vampata di calore che gli stava facendo arrossare il viso – presto, restò a torso nudo e si asciugò il sudore dalla fronte con una mano persino più calda.

Non riuscendo più a formare qualche pensiero coerente, si limitò a battere il boccale sul bancone, invitando così il suo avversario al terzo round. Ridacchiando, Guevenne versò altro liquore e lo buttò giù senza battere ciglio, mentre il ladro dovette convincersi che il caldo sarebbe passato presto, prima di vuotare il boccale.

Da quel punto in poi, Hiroki non riuscì più a ricordare i numeri o la propria identità, ma si mantenne concentrato sull'obiettivo: cercare di far stramazzare Sam e mantenersi cosciente... in qualche modo. Il calore era forte, ma sembrava abbracciarlo e cullarlo dolcemente, era una sensazione non del tutto spiacevole; riuscendo a mettere insieme qualche reazione cosciente, afferrò la bottiglia dalle mani di Sam e se la portò alle labbra, ridendo spensierato mentre iniziava a ingollarne il contenuto a grandi sorsate nella speranza che questo l'avrebbe reso vincitore – Ruiza, osservando la scena dall'uscio della locanda proprio nell'atto di entrare, sperò invece che il suo amico non stramazzasse al suolo. Cercò di intervenire, ma non poté fare a meno di restare a guardare affascinato mentre il disastro si dipanava sotto i suoi occhi; certo, se avesse vinto sarebbe stato ottimo materiale per una canzone da avvinazzati... e se avesse perso? Il bardo risolse con semplicità: ci avrebbe pensato dopo.

Così, accomodandosi ad un tavolo un po' in disparte, osservò Sam ridere e tirare fuori un'altra bottiglia per scolarsela senza tanti problemi, mentre Hiroki faticava a finire la propria; tuttavia, il ladro rimase in piedi anche dopo, sebbene il rossore sul suo viso si fece pericolosamente intenso. A Ruiza venne un po' da ridere quando i due rimasero in mutande, ma fu un po' sollevato dal divertimento degli altri avventori – Sam Guevenne non gli stava esattamente antipatico, ma c'era qualcosa in lui che gli impediva di vederlo come qualcuno di innocuo; se nessuno a parte lui aveva dei sospetti, forse si trattava soltanto di un suo problema.

Le bottiglie vuote si accumularono sul bancone, mentre il bardo della locanda iniziava a suonare qualcosa di allegro per ravvivare la gara di bevute; bottiglia dopo bottiglia, ridendo, il ladro e il misterioso avventore si presero sottobraccio e cantarono parole senza senso, biascicando malamente e restando senza fiato per le risate.

Ancora altre bottiglie, cosa che meravigliò molto il bardo: pur sapendo che Hiroki reggeva alcolici di tutti i tipi senza particolari problemi, era anche vero che bere troppo gli avrebbe fatto molto male. Esitando, si agitò sulla sedia che occupava cercando di farsi coraggio per andare a mettere fine alla gara...

Si fermò soltanto perché scorse Guevenne vacillare pericolosamente sul suo sgabello, pensando che, di quel passo, non ci sarebbe stato motivo di infastidire il ladro; con un po' di fortuna, la gara sarebbe giunta alla fine, cosa che Ruiza attendeva con ansia. Come se il suo desiderio si fosse avverato, il bardo scorse l'amico vuotare ancora una bottiglia, poggiandola sul tavolo con mano incerta, mentre Sam non riuscì più a reggere... e cadde dallo sgabello a faccia in giù.

Era arrivato il momento di recuperare Hiroki.

 

~

 

Come prevedibile, il ladro si risvegliò dopo qualche ora sotto la supervisione del bardo, che lo scrutava a braccia incrociate e con un'espressione che gli aveva lasciato una piccola ruga tra le sopracciglia.

“Ah... la mia testa...” mugugnò, mentre il dolore sembrava esplodergli nella scatola cranica, spingendolo a chiudere nuovamente le palpebre. La luce era troppo forte, tanto da ferirgli gli occhi...

“Bevi, ti passerà”, lo spronò Ruiza, alzandosi dalla comoda sedia e portandogli alle labbra una pozione rigenerante: con un po' di fortuna, ne sarebbe bastata una sola per far riprendere l'altro.

Presto, Hiroki si riprese e si rimise a sedere, strizzando un po' gli occhi arrossati. La prima domanda che porse all'amico, però, fu di carattere pratico: “Allora, ho vinto?”

“Sei un idiota”, fu la gelida risposta del bardo. Avrebbe tanto voluto intimargli di smettere di darsi a gare così stupide, tra le tante cose, ma fu interrotto da un discreto bussare. Invitò la persona in stanza, curioso di sapere chi fosse... e deluso dal trovarsi davanti un Sam Guevenne pimpante e in forze.

“Ehi, amico...”

“Ah, Sam! Allora?”

Guevenne rise e si mise a sedere sul bordo del letto, ma da lui non arrivò risposta.

Quando però tirò fuori una certa reliquia, Ruiza restò a bocca aperta e riuscì semplicemente a mormorare: “Credo che abbia vinto tu, Hiroki...”