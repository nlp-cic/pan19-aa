. Quel cazzo di morso faceva male, altro che balle da Wonder Woman. Si pentì di non essersi tolta il cappotto, perché presto il sudore prese a gocciolare dalla fronte agli occhi, e tra le labbra. Il fianco ardeva, come se le mascelle della creatura non avessero mai mollato la presa.

«È… la… procedura. Ferma...»

Massaggiò coi polpastrelli i fori lasciati dalle zanne. Stentavano a richiudersi, per colpa dell’infezione in atto. Ormai, aveva il corpo scosso da brividi di freddo, la vista annebbiata.

«Non sei ubriaca… Hai la febbre...»

Premette di più sulla pelle insanguinata, si concentrò al massimo nonostante gli occhi bruciassero e le dita tremassero, instabili.

A un tratto, tutto cessò. Macchiata di rosso, accaldata ed esausta, Anneli si lasciò andare sul tappeto logoro ai piedi del divano. Avrebbe volentieri dormito lì, tanto le palpebre erano pesanti.

«Vai a lavarti.» balbettò a fatica «Poi starai meglio.»

«Sicura di star bene?» era saltata in piedi, più attiva che mai. Con la febbre sparita, Marja si ergeva altissima sopra di lei. Un secondo dopo, si sentì sollevare come una bambola di pezza, e il cappotto le fu strappato di dosso. Non ebbe nemmeno le forze per vergognarsi del proprio outfit glitterato.

«Vuoi qualcosa? Un bicchiere d’acqua? Dello zucchero?»

«Vai a lavarti. Puzzi ancora di sangue e di pelliccia.»

Doveva essere piombata nel sonno, perché quando riaprì gli occhi, Marja stava appollaiata su una sedia rubata dalla cucina, a gambe larghe. Addosso, solo un paio di leggings e un reggiseno sportivo uscito dritto dal Decathlon. In mano una lattina di Coca Cola.

«Sei svenuta. Credo. Come stai?»

«Normale amministrazione.»

«Hai bisogno di qualcosa?»

«Devo tornare a casa.»

«Non se ne parla.» con una velocità fulminea, Marja la spinse di nuovo sul divano «Ci manca solo che mi cadi per strada. C’è qualcuno che ti aspetta a casa?»

Abbassò lo sguardo e scosse la testa.

«Io e Mikael dormiamo sul divano. Tu puoi prendere il letto.»

Sbatté le palpebre, confusa «Mikael?»

«Meow?» il gatto reagì al proprio nome, annusò l’aria e poi tornò a sdraiarsi, col mento appoggiato sulle zampe.

«Non voglio distur...»

«Mi hai praticamente salvato la vita. Lascia che almeno ti dica grazie. E...» si grattò la nuca «Non posso pagarti. Nel conto in banca ho dieci euro.»

Sul braccio alzato, una grossa cicatrice dal polso al gomito. A ben vedere, Marja possedeva pochissima pelle intatta: persino il fianco, il petto e il ventre erano percorsi da linee bianche, ben evidenti sulla pelle abbronzata. Del morso, invece, nessuna traccia.

Un lato delle labbra si alzò in un sorriso. Pur nascoste dalla frangetta bruna, Anneli intuì che le sopracciglia dell’altra erano piegate all’ingiù.

«Non importa. Non avrei voluto che mi pagassi comunque.»

«Perché eri con un lycan la sera di Capodanno?»

«Magari era il mio fidanzato, che ne sai.»

Marja si sedette di peso sul divano. Il cuscino rimbalzò.

«Non prendermi per il culo. Sei vestita per far colpo, non per divertirti.»

«E tu perché hai attaccato briga con un licantropo la sera di Capodanno? Era un ricercato?»

Scoppiò a ridere «Io? Mi ci vedi a dare la caccia ai casi 1? Ma figurati. Me le danno pure i therian. Il padrone del locale è… un amico, diciamo. E aveva bisogno di una scusa per cacciarlo fuori. Come hai visto, il tuo appuntamento galante non era un principe azzurro.»

«Quindi ti sei presa una brutta infezione solo per…?»

«Se non fossi intervenuta tu, non mi sarei distratta.»

«Oh, adesso è colpa mia.» incrociò le braccia. Il movimento improvviso le fece girare la testa. Un improvviso calore a una mano: le dita di Marja che la sfioravano. Erano lisce.

«Non agitarti. E… grazie.» era vicina. Anneli percepiva il calore della sua pelle. Le sorrise, e un paio di rughe si formarono sul viso giovane ma provato. Era bella, con un fisico palestrato e il volto da cattiva ragazza che di solito le piaceva tanto. Quando l’aveva vista avvicinarsi, al bar, era rimasta colpita dal portamento fiero, dalla testa alta con cui andava ad affrontare un licantropo per il più futile dei motivi.

«Volevo dirti che non era necessario. Ma non ci riuscivo. Ero terrorizzata che tu fossi come tutti gli altri e alla fine mi presentassi la parcella. Ma...»

Conosceva bene la brutta fama dei guaritori come lei, e non aggiunse nulla.

«Non che intenda dire che tu… o i tuoi genitori, o...»

«I miei genitori sono morti tanti anni fa. Ci sono solo io. E...» intrecciò le dita con quelle dell’altra. I calli le fecero il solletico

«Hai ragione. Gli altri guaritori sono tutti stronzi.»

Scoppiarono a ridere all’unisono. Forse, pensava Anneli, la cacciatrice (o finta tale), le aveva davvero fatto un favore. Marja le fece scivolare in mano la lattina ghiacciata «Bevi,