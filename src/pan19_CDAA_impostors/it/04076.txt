Tornò con gli occhi su Simone e sorrise.

«Luciano mi ha ricordato che sono finalmente in vacanza.»

Il secondo successivo aveva il corpo di Simone attaccato al suo e si lasciò andare a quel calore, circondando a sua volta il torace del giovane e stringendoselo addosso, prima di chiudere gli occhi. Gli erano mancati quel tipo di abbracci, gli abbracci del suo ragazzo.

Simone non se ne rendeva conto, ma erano un balsamo per quel carattere ruvido che si ritrovava. Quando era il ragazzo ad avvicinarsi e a circondargli le spalle con quelle braccia lunghe e sottili, Ivan si ritrovava a respirare tra i suoi capelli in disordine, la guancia a contatto con la sua e un palmo aperto premuto sulla schiena, a impedirgli di andarsene, come se Ivan avesse anche solo mai pensato ad un’opzione del genere.

Quegli abbracci lo tenevano fermo a terra, insieme a Simone, invece di perdersi con la testa in altri pensieri. Quando era circondato dal giovane in quel modo, la sua mente era solo su di lui.

Ivan si staccò quel tanto che bastava per incrociare i suoi occhi, prima di chinarsi e baciarlo appena sulle labbra.

«Devo fare una cosa, torno subito.» mormorò Ivan contro le sue labbra, mentre sentiva la stretta di Simone allentarsi, e scivolò via.

Sotto lo sguardo perplesso del ragazzo, con ancora il giubbotto addosso, attraversò il salotto con passi lenti e si diresse nella camera.

Si inginocchiò sul tappeto, allungando un braccio sotto al letto, tastando il pavimento finché la sua mano non entrò in contatto con una scatola.

La tirò fuori, poggiandola accanto a sé, passando una mano sul coperchio per pulirlo dalla polvere.

Si sistemò a gambe incrociate sul tappeto e, dopo aver preso un respiro, l’aprì.

Era quella che Simone chiamava “la scatola delle medaglie tristi”. Una semplice scatola da scarpe che conteneva tutte le delusioni e le lacrime del palleggiatore. Nascosta nel buio, sotto il letto, abbastanza vicina da sentire la sua presenza di tanto in tanto, ma non in vista, così da potersi permettere di dimenticarla momentaneamente.

La prima volta che Ivan era stato a casa di Simone si era domandato dove avesse riposto la medaglia di Rio, senza chiederlo esplicitamente al ragazzo. Mentre si guardava intorno, osservando i titoli riposti alla rinfusa nella libreria, le foto incorniciate alla parete con appese medaglie dei campionati giovanili, rifletteva su quanto fosse stato devastante per il ragazzo perdere quella finale, tanto da non esporre quel premio guadagnato con tanta fatica accanto all’unico trofeo che invece faceva bella mostra di sé su un mobile.

Il premio come Miglior Palleggiatore all’Europeo dove era cominciata l’avventura con quella bellissima squadra che li aveva portati fino alle Olimpiadi.

Era stato il ragazzo stesso, circa un mese dopo, a mostrargli quella scatola, di sua spontanea volontà. Si era alzato dal divano ed era tornato con in mano quel contenitore, sedendosi al suo fianco con aria nervosa e triste.

Fu proprio quel momento, per Ivan, a segnare un punto di svolta, ad essere il giro di boa nella loro relazione. Non era stato il sesso, come tanti avrebbero potuto pensare, bensì quel momento, quando Ivan si era fermato a guardarlo tirare fuori una medaglia per volta e raccontarne la storia, osservando i suoi occhi tristi, senza toccarlo, con la paura di vederlo crollare, altrimenti.

Aveva deglutito con amarezza alla vista del primo argento che aveva estratto e aveva sentito la colpa farsi strada dentro, perché lui aveva quella stessa medaglia appesa nella sua camera, insieme a una foto che lo ritraeva insieme ai compagni della Dinamo Mosca, mentre festeggiavano quel primo posto nella Coppa Cev di due anni prima.

Si ricordava di Simone, anche se a quel tempo lo conosceva appena di nome. Un pulcino -ecco cosa gli era sembrato- in panchina, mentre tentennava i piedi a terra, nervoso. Quando era stato chiamato in campo, nel quarto set, aveva visto di là dalla rete quella luce negli occhi che lo contraddistingueva e che in quel momento era offuscata dal ricordo di quel secondo posto. La prima sconfitta che gli era bruciata veramente.

Ivan si era piantato le unghie nei palmi delle mani per non allungarle verso di lui e tirarselo addosso, invece di lasciarlo continuare.

C’erano stati altri tre argenti della Coppa Italia, uno della Cev Champions e un odioso bronzo al Mondiale per club. E poi era arrivata la medaglia di Rio.

L’aveva guardato accarezzarla per un attimo, prima di decidersi a sfilargliela dalle mani e riporla nella scatola, spostandola di lato e scivolando col corpo accanto a lui.

«Mancano il bronzo degli Europei e l’argento del Giappone.»

Il ragazzo gli aveva fatto un piccolo sorriso, tra gli occhi lucidi, e gli aveva infilato la testa nell’incavo tra il collo e la spalla.

«Quelli sono bei ricordi.» gli aveva mormorato il giovane, la bocca contro il collo.

Quelle medaglie sapevano di una squadra che era stata capace di ricostruirsi, che li avevano portati a Rio e contemporaneamente l’uno verso l’altro.

La mano che gli aveva appena toccato la spalla lo riscosse da quei ricordi. Mise a fuoco davanti a sé e osservò la scatola aperta. Lentamente fece scendere la zip del giubbotto e tirò fuori la medaglia che ancora