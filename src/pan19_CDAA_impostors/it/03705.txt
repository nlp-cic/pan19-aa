costringerò a farmi da cavie per sperimentare nuove pozioni!”

Il Dragonborn non rispose e continuò la propria corsa, seguito a ruota da Asagi, ma l’idea lo fece ridere non poco.

 

~

 

Morthal era una città poco più grande di Winterhold, un luogo dove in realtà sembrava accadere ben poco; eppure, in quel momento, dopo aver tagliato per acquitrini e paludi per evitare le guardie della provincia di Solitude, per l’Arcimago e il Dragonborn quella piccola cittadina sembrava una manna dal cielo: lì le guardie rispondevano a leggi diverse e la notizia del grande trambusto di Solitude non sembrava ancora essere arrivata – erano salvi, almeno per il momento.

“Dobbiamo trovare un messaggero.”

L’Arcimago strinse le labbra in un gesto infastidito: “Vuoi ancora contattare quei due?”

“Non hai più bisogno di cavie per le tue pozioni?”

Nonostante tutto, Asagi sorrise e si scrollò di dosso le ultime foglie di una pianta particolarmente invasiva, senza fornire replica. Tsunehito, invece, era cosciente della loro situazione precaria: era vero che Morthal era soggetta ad altre leggi rispetto a Solitude e che in linea di massima i reati venivano perseguiti solo all’interno delle singole province, ma la città della jarl Elisif non era poi così lontana… e, a giudicare dal clamore che aveva preceduto l’arrivo delle guardie, doveva essere accaduto qualcosa di non poco grave. Ciondolare lì, col rischio che le guardie di Solitude andassero a cercarli, non era l’ideale: meglio mandare un messaggio ai loro compagni d’avventura per stabilire un punto di ritrovo, cercare di ripulirsi dal fango e mangiare qualcosa, prima di affittare una carrozza per partire alla volta di luoghi lontani.

“Andiamo alla locanda, ti offro una pinta di idromele.” Concluse il Dragonborn, stancamente.

Asagi annuì e, ignorando sguardi curiosi da parte dei passanti, seguì l’altro, cercando di non pensare al fango che sembrava essersi seccato sulla stoffa delle sue preziose scarpe incantate. Demoralizzato, lì per lì non si accorse che Tsunehito si era fermato sull’uscio della locanda, come se qualcosa non andasse per il verso giusto, ma il boato che li accolse lo spinse ad allungare il collo sulla spalla del Dragonborn per scrutare all’intero del locale.

“Un altro giro per tutti!” fu l’esclamazione che udì, seguita da un altro ruggito di gente ormai piuttosto brilla.

“E ti pareva…” mormorò Tsunehito, sospirando. Indicò con un cenno del capo il trio di persone sedute al bancone ed imprecò in dovahzul, precedendo Asagi all’interno del locale.

L’Arcimago giurò a se stesso che quei tre sarebbero stati sue cavie per veleni di particolare potenza.

L’uomo che aveva offerto un altro giro a tutti, difatti, era un ladro che i due conoscevano molto bene: Hiroki se ne stava lì a bere una pinta di buon vino in compagnia di un Hide-zou che sembrava sinceramente stanco e dispiaciuto e di un Ruiza che si dilettava in virtuosismi con il suo liuto, seguito dal cantato del bardo locale, che cantava le lodi del nuovo eroe di Skyrim.

Quando, finalmente, il ladro si voltò per offrire una pinta anche ai due nuovi arrivati, li accolse con un’esclamazione dal tono ottimista: “Ero sicuro di rivedervi qui, immagino che non abbiate avuto problemi!”

“Siamo stati inseguiti da un’orda di guardie.” Fu tutto ciò che disse l’Arcimago, con espressione incattivita.

“Ed eccovi qui, tutti interi e liberi!”

“Hiroki, pensi che sia divertente? Ho una reputazione da difendere.”

Il ladro gettò un’occhiata a Hide-zou, come alla ricerca di una scusa.

A quel punto, Tsunehito poggiò brevemente una mano sull’avambraccio di Asagi, con gentilezza, per evitare che l’Arcimago fulminasse i due compagni d’avventure. “Ricorda sempre che Mara perdona…” sussurrò, dopo aver avvicinato il capo a quello dell’altro. “Tanto vale farci spiegare tutto.”

Sebbene Asagi pensasse che fosse ingiusto tirare in ballo la sua fedeltà a Mara, dovette convenire che il Dragonborn, almeno per il momento, stesse usando il semplice buonsenso per comprendere una situazione che aveva dell’assurdo.

Così, si sedettero al bancone ed ordinarono dell’idromele; stanchi e di malumore, non dovettero nemmeno chiedere per ottenere una spiegazione: sovrastando la musica e i canti ubriachi dei presenti, Hide-zou vuotò il sacco: “L’obiettivo era… Vittoria Vici.”

Il Dragonborn e l’Arcimago si limitarono ad annuire – mettendo insieme i pezzi, era parso chiaro ad entrambi che un trambusto del genere poteva solo significare che fosse morto qualcuno di importante.

“Volevo solo essere una persona onesta…” sbuffò l’assassino, mesto. “Insomma, non volevo che accadesse tutto questo.”

“Mi sembra un po’ difficile, non credi? Entrare nella Confraternita Oscura è stata la cosa migliore, in fondo…” mormorò Tsunehito, confidente della frustrazione di un assassino che colpiva pur senza volendo. “Ad ogni modo, com’è che le guardie hanno dato la caccia a noi?”

Hide-zou sorrise, nonostante tutto divertito dalla cosa. “Chi credi che sia stato a distogliere l’attenzione?”

“Hiroki…” sospirò Asagi, ancora non del tutto disposto al perdono.