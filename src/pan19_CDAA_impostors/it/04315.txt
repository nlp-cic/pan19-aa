fastidiose. Quando li aveva scritti, gli era sembrato che riguardassero un futuro lontano millenni. Ora che quel futuro si stava materializzando dentro di lui, il pensiero di una notte eterna gli faceva tremare il sangue nei polsi.

 

Era stanco.

 

All'improvviso, un passerotto si posò sul davanzale e iniziò a zampettare con quella leggerezza che potrebbe appartenere solo ad un esserino di pochi grammi dotato di ali. Se Catullo fosse stato un uccello, si sarebbe librato in aria e sarebbe scappato lontano; ma Catullo era un uomo e ancora, per l'ennesima volta nella vita, doveva pagare il prezzo di essere umano.

 

Avrebbe voluto afferrare quella piccola creatura tra le sue mani e accarezzarla, ma sapeva che, se solo avesse spostato lievemente il braccio, l'animale sarebbe volato via e lui questo non avrebbe potuto sopportarlo. Quel passerotto era tutto. Nel momento in cui percepiva ormai lo sgretolarsi inesorabile di ogni sostanza vitale, quell'uccellino capitato lì per caso era per lui davvero tutto. Così rimase immobile mentre il suo ventre sussultava e dagli occhi sgorgavano lacrime silenziose e calde che rigarono l'altrettanto calda pelle cerea delle gote ossute.

 

Ricordò una lontana primavera in cui lui e Clodia – perché se nelle sue carte era Lesbia, nella sua mente era semplicemente Clodia – trascorrevano giorni felici tra baci e promesse non mantenute, giorni felici in cui era ancora concesso illudersi. Correvano mano nella mano mentre le loro risate, simili a quelle dei fanciulli, risuonavano nella domus di lei illuminata dai raggi del sole. Uscivano poi sul terrazzo profumato di fiori, popolato da una flora amena che, nell'immaginazione di Catullo, doveva essere simile a quella del tiaso saffico; le loro narici si inebriavano dell'essenza eterea di quella vegetazione e dell'effluvio delle loro giovani pelli a contatto. Ogni tanto, dal cielo giungeva un passerotto, il passer 7 di Lesbia, si posava sui marmi del davanzale e pigolava. Clodia allora spargeva per lui briciole di pane, lo osservava beccarle e allungava affettuosamente le dita verso la creatura che, come in segno di ringraziamento, le pizzicava la pelle con il beccuccio. Catullo intanto guardava la scena in silenzio e trovava in quel piccolo gesto tutto l'amore, tutta la purezza e tutta la bellezza della sua donna.

 

La sua donna. Era davvero mai stata sua, Clodia?

Qual gran bugia aveva sempre raccontato a se stesso attribuendo a lei quel possessivo.

Le altre donne di Roma potevano appartenere a qualcuno, ma Clodia era una donna così diversa dalle altre. Lei non era mai appartenuta a Catullo, né a nessun altro; per quanti amanti avesse e avesse avuto, nessuno di loro l'avrebbe mai davvero posseduta. Clodia apparteneva a se stessa e basta. Questo era sufficiente a Catullo per renderla la creatura più sublime e terribile mai entrata nel suo mondo.

 

Da piccole azioni dettagliate, i ricordi si trasformarono in violente visioni rapide.

Ricordò i dolci occhietti di Clodia arrossati dalle lacrime reggendo tra le mani il corpo morto del piccolo passerotto. 8

Ricordò la scoperta di un tradimento e poi due e poi tre e poi dieci e poi troppi da poter essere perdonati, ma non per lui, non a lei, lui a lei li avrebbe sempre perdonati, sempre.

Ricordò le notti insonni trascorse tra le osterie più malfamate della capitale in cerca di lei per poi scovarla al tavolo con altri uomini e sentire nella bocca e nello stomaco l'amarezza delle bugie e delle promesse leggere come il vento. 9

Ricordò l'aspro sapore del vino senza miele ingurgitato a forza fino al vomito per cercare sollievo da quel dolore e potersi concedere ancora l'illusione di riportare in vita un passato morto e sepolto.

Ricordò i moti d'orgoglio che lo portavano a fingersi superiore, ad insultarla con versi ingiuriosi, indegni e volgari, e che, in cambio, ricevevano solo indifferenza.

Ricordò il suo stesso corpo piegato, spezzato, inginocchiato davanti a lei, lei in piedi così superba e così dolce nell'accarezzargli la nuca mentre lui singhiozzava di rabbia e di stanchezza in un pianto interminabile con la testa premuta sul suo grembo e la mani strette nella sua veste; avrebbe voluto strappargliela di dosso, quella veste. Sentiva nel ventre di odiare quella donna per la situazione fisica e mentale in cui l'aveva ridotto, ma, al tempo stesso, quelle sue mani divine che gli sfioravano i capelli sembrano essere un anestetico a tutte le pene del mondo.

La odiava e la amava.

 

Odi et amo. Quare id faciam, fortasse requiris.
Nescio, sed fieri sentio et excrucior. 10

(Odio e amo. Come sia possibile, mi chiederai.
Non lo so, ma sento che avviene e soffro come in croce.)

 

Così era stato e così sempre sarebbe. Era la sua malattia, ma anche la sua medicina. I greci avrebbero usato la parola φάρμακον 11.

 

 

 

Così come si era posato, improvvisamente il passero se ne volò via.

Allora Catullo tornò con la mente al presente, sciolse la sua posizione e asciugò le lacrime con il dorso delle mani.

Era davvero molto stanco.

Con immane fatica, sollevò ciò che rimaneva delle sue membra e della sua anima, infine riuscì finalmente a sdraiarsi tra i freschi cuscini del suo letto. Il sollievo però durò solo pochi secondi perché, a contatto con il suo corpo