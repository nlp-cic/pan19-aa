un incidente. Pioveva fitto. E il semaforo non funzionava. Era stata in tutto e per tutto una brutta giornata, quando si era svegliato, Keiji era già uscito di casa e non aveva neanche avuto modo di salutarlo.


 Non ha neanche avuto modo di salutarlo. 


 

Era stata irreale, la corsa in ospedale. Una parte di lui, chissà quanto grande, chissà quanto lucida aveva cercato di negare l’evidenza, aveva sperato in una specie di brutto scherzo di dubbio gusto. E una parte di lui, forse più piccola dell’altra, sperava solo di fare in tempo.

La vita si divide nettamente in un prima e in un dopo. Si può dividere più volte, in parti più o meno uguali, in archi temporali più o meno lunghi, ma alla fine si può ridurre in un grande prima, in un grande durante e in un grande dopo. Ad esempio, prendendo la sua vita, potrebbe scinderla in vari periodi: tipo prima e dopo la scoperta della pallavolo, prima e dopo il liceo…
Ma poi alla fine tutto può ridursi a una cosa: il prima di Keiji e il dopo—

  

Lui, senza Keiji, semplicemente non è. Ora c’è solo quel rumore nella testa. Non c’è più neanche la pallavolo. Ha perso ogni voglia di esistere e probabilmente non andrà mai avanti davvero. È passato del tempo, da quando il suo cuore si è fermato con quel frastuono acuto dell’elettrocardiogramma e i medici l’hanno buttato fuori dalla stanza e non ha avuto modo di salutarlo. Ma non andrà avanti perché Keiji è Keiji... ed è—

 

Con tutto il rumore nella sua testa, con tutti quei pensieri che non stavano mai fermi e stridevano l’uno con l’altro negli ingranaggi del suo cervello, e risonavano tra le sinapsi da un assone all’altro, non è mai stato in grado di formulare un concetto lucido coeso e coerente. Se non uno riguardante Keiji.

Ecco, se glielo avessero chiesto tempo fa, in un prima in cui Keiji girava per casa e gli sistemava i vestiti sulla scrivania, non sarebbe riuscito a definirlo con una certa parola, sotto una qualche categoria. Perché con quel rumore nella testa non è mai stato tanto in grado di pensare lucidamente un solo pensiero. Keiji c’era, ed era questa l’unica cosa importante e calmava quei mille pensieri, che c’erano sempre, ma erano più  dei sussurri. Keiji non era—è semplicemente l’amore della sua vita, no, è l’ordine, è una costante.

Certe volte, quando guarda in tv il suo programma preferito, quel rumore sparisce e lo sente lì, sul divano, al suo fianco. Sente la sua risata quando fanno quelle battute che lui proprio non capisce. E poi sente le sue dita percorrergli svogliatamente la cute, di notte, o sente la sua voce leggera che lo chiama piano. Lo sente sussurrare. Sente che gli ricorda di spegnere il gas, o di rimettere in frigo il latte.

Dormire è difficile, quei rumori che quando si spegneva per la troppa stanchezza, sparivano, ora ci sono sempre. È un continuo borbottare nella sua testa. E quando si sveglia, di notte, ansimante e affannato, con quell’incubo che proprio non riesce a ricordare, col suono acuto dell’elettrocardiogramma che fischia forte nelle sue orecchie, sente le labbra di Keiji sul suo orecchio, la sua mano che segna dei cerchi leggeri sulla sua schiena. Ed è una sensazione così rassicurante, anche se è solo frutto del suo cervello.

È tutto frutto del suo cervello.

 

 

 

 

 

 

 

 

 

 

 

 

 

 

 

 

 

 


 È difficile. 


Gliel’hanno spiegata, ma proprio non ha capito come sia possibile, e dire che non potrebbe definirsi un tipo stupido. È una specie di fuga dalla realtà, così l’hanno spiegata i medici, in modo piuttosto semplificato per far comprendere a tutti cosa volessero dire tutti quei paroloni scritti sul referto diagnostico.

Una specie di dissociazione dalla realtà. È una sorta di meccanismo di difesa, la sua mente ha cercato di proteggerlo. Ecco cosa è successo a Koutarou. La sua psiche non ha sopportato il suo incidente e la conseguente lunga ospedalizzazione. Un giorno, mentre era a fargli visita in quella stanza di terapia intensiva, e le macchine facevano tutto quel duro lavoro per tenerlo ancora attaccato alla vita, qualcosa era andato storto. Il suo cuore aveva cominciato a perdere colpi e le macchine avevano avvertito i medici. Avevano accompagnato fuori Koutarou e—

 


 Ha perso la luce negli occhi. 


Così l’aveva descritto Kuroo, allora. Ed è così che lo descriverebbe anche adesso. Koutarou ha perso di vitalità. Gira per casa senza una meta, fa uscire l’acqua dal rubinetto e si scorda di richiuderlo, ad esempio. Accende il gas e dimentica di spegnerlo. Se non fosse per lui, la casa sarebbe già andata a fuoco.

Perché, sì, Keiji è uscito dall’ospedale, si muove sulle sue gambe - certo quando è brutto tempo le ossa gli fanno male, come le signore anziane coi reumatismi - ma è intero, integro e semovente. Però è difficile. E non per i postumi di quell’incontro ravvicinato con la morte. È difficile perché Koutarou non lo vede.

 

Una specie di dissociazione dalla realtà