il volto.

“Qualcuno parla il manipuri?”

Clint le rivolse un'occhiata perplessa: “Il manipuri?”

Quindi la (ennesima) tiritera incomprensibile con cui la Vedova Nera aveva fatto puntualmente eco alle domande dell'agente Hill, apparteneva ad una qualche lingua riconosciuta sulla faccia della terra?

“Credevo stesse facendo suoni a caso... di nuovo,” ammise, malcelando la delusione: per qualche motivo, l'idea che una nota spina nel fianco dello SHIELD si stesse prendendo gioco del sistema tanto apertamente, lo divertiva ben più di quanto avrebbe avuto il coraggio d'ammettere. Il che lo metteva anche in una posizione scomoda: la sua sorte dipendeva dalla collaborazione della Romanova... o altro.

“No... credo di aver capito alcune parole, ma non sono ferrata nel manipuri,” commentò la donna. “Probabilmente ho troppa fiducia nel prossimo, ma penso che stia rispondendo sinceramente.”

“Non ha molta importanza se continua a farlo in lingue sconosciute ai più,” ribatté Clint, squadrando l'agente Hill per chiedersi se fosse stata seria quando aveva dichiarato di avere troppa fiducia nel prossimo. Era piuttosto convinto che le uniche persone di cui Maria si fidasse ciecamente (o a cui mostrasse anche il benché minimo calore umano) fossero Coulson e Fury. Passò a riflettere sull'improbabilità delle parole Fury e calore umano nella stessa frase.

“Chiudo anche questa sessione,” annunciò l'agente Hill, sollievo e disappunto mischiati nella sua voce, “a meno che non riusciate a trovare qualcuno che parli il dialetto del sud-est vietnamita, il manipuri, la variante siberiana del russo, o... le altre quattro lingue che ha usato.”

“Credo che dovremmo rivedere l'eventualità che si tratti di un'aliena.”

Maria Hill, pur di non essere da meno, lo incenerì con lo sguardo. Non erano bastate né lei, né le settantanove variabili del nuovissimo prototipo di macchina della verità, ad ingannare la Vedova Nera.

 

 


Quarto Round


 

Avvicinò la sedia e fece per prendere posto... ma cambiò idea all'ultimo secondo, circumnavigando il macchinario che separava le due postazioni di interrogato e interrogatore, per raggiungere la sedia reclinabile su cui era sistemata la temibile Natalia Romanova. Staccò tutti i cavi che gli capitarono a tiro, rimosse gli elettrodi che le avevano applicato sulle tempie, la fronte, il collo, i polsi... e dio, ne erano davvero necessari così tanti?

Rimosse l'elmetto di delicati sensori che avrebbe dovuto monitorare l'attività del suo cervello e, solo quando ebbe finito, le si sedette di fronte.

Non poté fare a meno di notare che la macchina della verità, la versione del momento, occupava almeno un quarto della stanza, niente a che vedere col piccolo, sobrio apparecchio con cui avevano condotto il primo (fallimentare) interrogatorio. Era come se l'inadeguatezza di quelle sedute si fosse fatta cosa fisica, che fosse presente lì in quella stanza come un terzo incomodo o un animale domestico di cui Natalia andava particolarmente fiera, un pregiato esemplare che cresceva, affinava i propri sensi e si ingigantiva sotto le sue premurose cure. Quel che era certo è che la Vedova Nera stava dando del serio filo da torcere al reparto tecnico e di ricerca dello SHIELD.

“Ottantaquattro variabili, dicono,” esordì, apparentemente impressionato, “credo prenda in considerazione la velocità con cui ti crescono i peli del naso, se arricci le dita dei piedi quando parli e cos'hai mangiato ieri sera a cena.” La Vedova Nera non sembrava particolarmente colpita dalla prospettiva. Clint inspirò a fondo e riprese. “Eppure qualcosa mi dice che riusciresti ad aggirare anche questa.”

Era ormai arrivato alla conclusione che Natalia Romanova era tutti e nessuno: doveva aver assunto così tante identità e creduto in ognuna a tal punto, da essersi dimenticata cosa significasse essere se stessa. Solo se stessa. Come si può ingannare l'inganno in persona?

Il nutrito mazzo di foto che Coulson gli aveva consegnato, premeva fastidiosamente contro il costato: valutò se spostarle dalla tasca interna del giubbotto ad una esterna, ma decise che era meglio limitare i movimenti a quelli strettamente necessari.

“Qualsiasi cosa tu stia facendo, non ti aiuta,” riprese, adesso più seriamente. “Devono sapere se possono fidarsi di te,” sottolineò, cercando i suoi occhi con la presuntuosa convinzione di renderle meno agevole la menzogna.

“Non hanno l'aria di fidarsi di me,” pronunciò le parole con fredda precisione. I polsi immobilizzati alla sedia reclinabile, due cinghie a tenerle il busto immobile, due spesse cavigliere di metallo ad impedirle di usare le gambe come armi improprie. Agitò le mani come per attirare la sua attenzione su tutti quei dettagli.

“Puoi biasimarli?”

“Avrei potuto liberarmi in sei occasioni diverse,” sosteneva il suo sguardo con apparente facilità. Ma nonostante tutto, gli pareva di scorgere un leggerissimo tremore delle ciglia tutte le volte che completava le frasi: forse una spia del suo vero stato d'animo? Non ebbe l'ardire di illudersene.

“Perché non l'hai fatto?” Le chiese allora, provando un approccio diverso.

Natalia sembrò sul punto di rispondere, ma, dopo una breve riflessione, decise altrimenti.

“Non siete gli unici a condurre dei test,” gli concesse infine.

Per un attimo il pensiero andò ai suoi precedenti datori di lavoro,