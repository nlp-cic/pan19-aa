illusioni sulla fiducia di Odino nei suoi confronti. Però ci vorrebbero troppe parole e troppo tempo per esprimere un concetto come non credo che sia del tutto convinto che io riesca a ricordarmi della mia stessa cecità e contemporaneamente a capire quanto sia stupida l’idea di farmi insegnare a maneggiare metalli incandescenti e attrezzi potenzialmente pericolosi da una testa parlante al momento sprovvista di corpo.

Avrebbe potuto dire credo che pensi che io sia un idiota, ora che ci pensa. Ma poi Balder si sarebbe premurato di ricordargli, in un tono tanto gentile e preoccupato e giusto un po’ scandalizzato, che loro padre di sicuro non potrebbe mai pensare qualcosa del genere, che tiene a tutti i suoi figli anche se a volte non è così bravo a dimostrarlo, che probabilmente in quel momento era solo preoccupato per lui…

- Non dire così – lo rimprovera Balder dolcemente. Ecco, appunto. – Era solo preoccupato per te. –

Nonostante tutto, riesce a farlo sentire in colpa, ingrato e irrispettoso verso un padre che cercava solo di aiutarlo. Suona così sincero, lui, e le sue parole tanto piene di buonsenso da essere inconfutabili. Balder ci crede veramente – nelle buone intenzioni di Odino, nell’idea che tutti loro siano una famiglia felice. Non sembra proprio avere alcun dubbio in proposito.

D’altra parte, il fatto che Odino abbia sul serio pensato che potesse – volesse? – accettare l’offerta di Mimir di insegnargli a foggiare ferri di cavallo brucia ancora. Per Hel, lui non vede e Mimir non ha le mani! E, in ogni caso, per quanto ne sa nessuno di loro due ha mai mostrato particolare interesse verso i cavalli, le forge o qualsiasi combinazione delle due cose.

Borbotta comunque un già, hai ragione rassegnato nel tentativo di fermare qualsiasi discorso d’incoraggiamento Balder sia sul punto di iniziare. Lui gli appoggia comunque una mano leggera e fresca sulla spalla. A parte la stretta che ad un tratto sente all’interno del petto, non è poi tanto male.

Mimir, pensandoci, non si è preoccupato di spiegargli perché avrebbe voluto fargli da insegnante. Non è che, prima d’ora, si sia mai interessato molto a lui. Un po’ come gran parte degli abitanti di Asgard, dopotutto. Lo infastidisce, non riuscire a capire il suo vero scopo.

Come anche per quella donna… quelle donne…?

Sono passati un paio di giorni da quell’incontro, e ancora non riesce a capire se si sia trattato di una strana combinazione di echi – in una foresta in cui in teoria nessun eco avrebbe avuto la possibilità di esistere – o di tre donne dalle voci sospettosamente – spaventosamente – simili.

Lei – loro? – era spuntata senza fare alcun rumore davanti a lui, e poi invece di presentarsi come chiunque altro avrebbe fatto, si era proposta di istruirlo nella magia, nell’arte di legare un incantesimo ad un oggetto e di piegare la realtà alla propria volontà. Quelle sarebbero state abilità un po’ più facili da acquisire e forse anche più utili dell’imparare a ferrare un cavallo, effettivamente. L’intera situazione gli era sembrato un po’ troppo strana per essere di suo gradimento, però.

Insomma. Lui non riesce molto bene a fidarsi della maggior parte delle persone che conosce, figurarsi di una viandante sconosciuta, incontrata per caso – o forse no, ma a dire la verità non vuole pensarci, perché la faccenda potrebbe rivelarsi ancora più inquietante di quanto non sia già – nel folto di una foresta senza nome…

Se ne era andato appena aveva trovato una scusa che gli era parsa minimamente convincente. Lei – loro – non gli era sembrata molto contenta.

Chissà, magari in questo momento ha già una maledizione addosso, avvolta attorno al suo spirito e il suo destino come le spire di un serpente…

Rabbrividisce. Prova a bere di nuovo, ma il suo boccale è vuoto. Muove la mano sul tavolo per cercare la bottiglia.

- Forse è meglio di no – lo interrompe Balder, posando la sua mano sulla sua, gentile ma fermo.

Lui annuisce, sospira. Forse è meglio di no. – Giornata difficile – si giustifica brevemente, alzando le spalle. Qualche giornata difficile, a dire la verità. – Non solo per nostro padre – si affretta ad aggiungere, tanto per sicurezza. Non vuole far preoccupare ancora di più suo fratello inutilmente.

Balder rimane per qualche momento in silenzio. Poi: - Loki, per caso? – Il suo tono è neutro, indecifrabile.

Sente una piccola esplosione di calore sulle guance. – Abbiamo parlato un po’, e lui si è offerto di darmi lezioni di tiro con l’arco. Dice che potrebbero servirmi, in futuro. Non che credo che nostro padre approverebbe nemmeno questo. -

Non aggiunge che si è lasciato convincere ad accettare una breve lezione di prova, questa volta, per quanto un arco non gli serva a nulla senza qualcuno disposto a prendere la mira per lui. Una lezione a torso nudo e con le mani di Loki costantemente sulle sue spalle e la sua schiena, per sentire la tensione dei suoi muscoli e poterlo guidare meglio nei gesti necessari – o, almeno, così aveva detto l'altro dio. E, ogni tanto, le labbra di Loki al posto delle sue mani, leggere