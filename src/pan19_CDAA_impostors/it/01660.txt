in attesa di ordini.

Zlatan finisce la sigaretta prima di parlare. Per un momento, medita di accendersene un'altra, ma poi desiste.

- Voglio che mandiate qualcuno dei ragazzi a cercare informazioni su Mourinho. – dice, ed entrambi i ragazzi annuiscono – E soprattutto su chi sia dietro a questa storia, la bomba, la cazzo di studentessa ammazzata il mese scorso, un po' di questa roba. E voglio essere il primo a saperlo.

Davide annuisce di nuovo, Mario, di contro, sembra titubante.

- Zlatan—Capo, insomma, non so se—mi sembra rischioso. – balbetta, indeciso su come rivolgersi allo svedese; alla fine, è la cosa più vicina ad un padre che lui e Davide abbiano mai avuto, ma non è sicuro che in questo caso sia disposto ad ascoltarlo. In tanti anni, non lo ha mai visto così preso, e sicuramente non si è mai fatto scrupoli di rimetterlo in riga anche per cose meno gravi di questa – Lo ha detto lei a Mourinho che chiunque ci sia è pericoloso. Non voglio—non voglio che ti metti nei guai anche tu. – borbotta poi, mandando all'aria ogni convenzione nelle ultime cinque parole. Davide lo guarda di sottecchi, preoccupato della sua reazione e preoccupato della possibile reazione di Zlatan che però, fortunatamente per entrambi, sembra troppo preoccupato per altri motivi per potersi veramente arrabbiare con loro due.

- Non ignoro questa possibilità. – ammette, frugandosi in tasca. Si fotta il tumore ai polmoni, pensa accendendosi un'altra sigaretta, tanto mi ammazzerà prima un proiettile in testa – Ma voglio che obbediate a prescindere da tutto. Andate, non ho voglia di avere due volte questa discussione.

I due ragazzi si scambiano un'occhiata perplessa, Mario fa per dire qualcosa ma Davide lo prende per la manica e lo trascina via prima che possa ulteriormente mettersi nei guai.

Zlatan li guarda andare via e rimane ancora qualche minuto fuori dal bar a riflettere. Poi getta in terra la sigaretta senza averne fumata neppure la metà, la schiaccia con energia e poi, per buona misura, butta nel cestino più vicino anche tutto il pacchetto rimanente.

 

Pep lo intercetta a qualche centinaio di metri dal commissariato e questa volta, quando José se lo vede venire incontro, sa che non è neppure la più piccola delle possibilità di scampare al confronto con il suo vice, che sarebbe capace di arrestarlo per stupidità molesta pur di tenerlo al sicuro per almeno una decina di minuti. Pep appare paonazzo in viso, mentre corre nella sua direzione, e non si ferma neppure quando gli arriva addosso, anzi lo prende per le spalle e lo scuote un po', per buona misura.

- Ma cosa ti dice la testa?! – strilla, apparentemente incurante della quantità di gente che lo sta osservando mentre strapazza l'ispettore capo Mourinho in mezzo alla strada. In condizioni normali José risponderebbe prendendolo a ceffoni, ma la circostanza è abbastanza straordinaria da permettergli di riconoscere di avere una buona parte delle colpe nelle preoccupazioni del povero Pep e lasciarlo sfogarsi per qualche secondo. Poi, con un colpetto di tosse, gli batte la mano sulla spalla, segnalandogli che la sua pazienza si sta decisamente esaurendo.

Pep si allontana immediatamente, anche se non accenna neppure lontanamente a scusarsi.

- Non puoi andartene in giro come se niente fosse, José, non dopo che abbiamo trovato una bomba sotto la tua auto! – insiste, scuotendo la testa con aria sconvolta – Potrebbero averti messo dei cecchini in giro per tutta Malmö! Quando ho saputo che eri scomparso dal commissariato mi è preso un colpo, per quanto ne sapessi avresti potuto essere in un fosso con un buco in una tempia oppure sul fondo dell'Øre Sund con una pietra al collo.

José inarca le sopracciglia. Il suo secondo ha sicuramente una vivida fantasia, si dice.

- Mi spiace averti fatto preoccupare così – offre, placido, e a quelle scuse ottenute Pep sembra calmarsi almeno un po', anche se continua a sembrare sull'orlo della peggiore crisi isterica del secolo. – Avevo detto all'agente Sjöstrom che sarei uscito.

- Quell'uomo ti è fedele in maniera imbarazzante dopo pochi mesi, José, - commenta Pep, inarcando un sopracciglio – sapevi benissimo che non avrebbe fatto niente per trattenerti o per mettere al corrente me.

José annuisce sbrigativamente, poi riprende a camminare verso il commissariato, e Pep non può fare altro che trotterellargli al fianco, continuando ad esternare la sua preoccupazione.

- Io dico sul serio, José, non puoi andartene in giro senza una scorta, non più – insiste, maledicendo la testardaggine del suo amico e superiore. – Non siamo in Spagna, dove hai un milione e mezzo di contatti e non ti sfugge niente, e neppure in Inghilterra con Didier che ti copre le spalle. Qui in Svezia non conosci nessuno, non puoi andartene in giro come fai sempre. Per favore – implora, infine, esasperato.

José scuote la testa.

- Ho mandato via mia moglie e i miei figli. Acconsentirò che gli artificieri e la scientifica esaminino il mio appartamento ma quando sarà dichiarato pulito intendo tornare a dormire lì senza che nessuno mi disturbi – José aggrotta le sopracciglia, poi sospira. – Non intendo cambiare di una virgola la mia routine, e questo implica che non mi