avere un quadro clinico da analizzare. Stavolta però è diverso: il racconto della notte passata al telefono con Steve è un cambiamento troppo grande per tacerlo e lui non vede l’ora di condividerlo con qualcuno.

- L’altra notte ho avuto un incubo e mi sono svegliato urlando. Ed ho anche avuto uno dei soliti attacchi di panico.

- Cosa hai sognato? – chiede Wilson, mentre scarabocchia qualcosa sul block notes.

- No, non è di questo che volevo parlare. Magari dopo, però prima c’è dell’altro. Posso?

- Certo, certo. Vai pure.

- Dopo l’attacco di panico non riuscivo a prendere sonno e… ho pensato di telefonarle, sa, avevo bisogno di parlare con qualcuno e lei aveva detto che potevo… Solo che… Ho sbagliato numero, e ha risposto un’altra persona. – al ricordo della voce mezza addormentata di Steve, Bucky sorride istintivamente.

- Era qualcuno che conoscevi?

- No, ho proprio sbagliato a digitare il numero, e ha risposto un ragazzo, si chiama Steve e… beh, ha sentito che non stavo bene e mi ha parlato, mi ha chiesto di raccontargli cosa mi era successo. Abbiamo passato due ore e mezza al telefono, non parlavo così tanto con qualcuno da anni.

Segue qualche attimo di silenzio, come succede sempre quando lo psichiatra si prende del tempo per elaborare una risposta o una spiegazione ai suoi incubi. Bucky attende, senza sapere come andare avanti. Vorrebbe spiegare quanto quelle due ore lo abbiano fatto stare bene, ma non sa come fare, come dirlo. Non sa nemmeno come processare l’assoluta necessità che ha di rivederlo, di far funzionare quella strana e improbabile connessione che sente di aver stabilito con lui.

 - Mi ha convinto ad uscire con lui, sabato. Non avrei voluto dirgli di sì, ma… beh, è successo. – dice alla fine.

- E pensi sia una cosa buona?

- Non lo so, forse? Ho paura che finirò per fare qualcosa che non va bene o che non sarò in grado di gestire tutto, però voglio provarci. Lei pensa che potrei farcela? – Bucky ha paura della risposta, paura che il dottore gli dica che si sta illudendo troppo e che no, non è capace di comportarsi in maniera socialmente accettabile, anche se di solito quest’ultimo tende sempre ad essere positivo sui progressi che potrebbe fare settimana dopo settimana.

- È già positivo che tu te lo chieda e che ti sia aperto alla possibilità di provarci. Prova a non pensare a cosa fare quando sarete insieme, usa l'istinto come hai fatto l'altra notte.

- E se l'istinto mi dicesse di lasciar perdere?

- No, in quel caso non ti consiglierei di ascoltarlo o quantomeno di farlo solo se stai davvero male all’idea di uscire.

Bucky riflette sulle parole dello psichiatra per i giorni successivi, fino a quando sono le due del sabato pomeriggio e all’appuntamento non mancano che centoventi minuti. Uscire di casa è solo l’ultima di tante azioni che deve compiere, così le passa in rassegna una per una e decide di portarle a compimento a piccoli passi.

Innanzitutto deve fare una doccia e mettere dei vestiti diversi dalla solita tuta grigia che usa quando sta in casa. Potrebbe anche radersi per avere un aspetto meno trasandato e all’improvviso gli piace l’idea di avere un aspetto decente, quasi potesse farlo essere un’altra persona, un Bucky Barnes un po’ diverso rispetto al solito. Resta parecchi minuti davanti allo specchio ad osservarsi e a ripetersi che sì, può farcela ad essere qualcuno con cui sia piacevole passare un paio di ore.

Per arrivare al luogo dell’appuntamento è costretto a prendere l’autobus e questa è una delle cose che più lo scoraggia: la gente sembra avere sempre lo sguardo fisso su di lui, il caldo è soffocante e lui mal sopporta gli spazi chiusi. Gli ci vuole una certa dose di autocontrollo per non arrendersi di fronte a quell’ostacolo e si rassegna soltanto quando capisce che non ha altro modo per arrivare a Brooklyn in tempi accettabili. Potrebbe contattare Steve e chiedergli se può raggiungerlo, però per una volta ha voglia di provare ad affrontare le sue paure e non aggirarle come fa di solito. Per evitare di pensare a cosa potrebbe andare storto mentre è sull’autobus, Bucky si chiede quale sarà il dettaglio che gli permetterà di riconoscere Steve, se ci riuscirà solo perché vedrà uno sconosciuto che sembra aspettare qualcuno davanti alla caffetteria o se quello che ricorda della sua foto lo renderà meno anonimo ai suoi occhi.

Alla fine, perso fra i suoi pensieri, Bucky si rende conto di non avere idea di dove si trovi e di aver mancato la sua fermata. Prima che il panico si impossessi di lui – si è perso, non sa dove si trova, ha dimenticato i guanti per coprire la sua mano di metallo e se ne è accorto solo adesso, sono già le quattro e dieci e Steve penserà che è un maleducato se arriverà in ritardo – afferra il cellulare e cerca il percorso da seguire, ritrovando la strada giusta in pochi secondi. Quando alza lo sguardo e scorge l’insegna della caffetteria tira un sospiro di sollievo. Poi scorge Steve, in piedi