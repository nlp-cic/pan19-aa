e il sole iniziava a tramontare, quindi non l'avrebbe avuto a picco sulla testa.

Fu allora che Carlos, trascinato dalle misteriosi correnti dell'universo, mise piede a Night Vale – strano nome, gli pareva di averlo già sentito. Appena ebbe varcato il confine di quella città e si fu guardato attorno, provò qualcosa. Un tizio con un copricapo Apache scrutava l'orizzonte, un elicottero blu sorvolava pigramente il paese, tutto in quella cittadina sconosciuta appariva tranquillo e in ordine... eppure, nel petto di Carlos si fece subito strada quella sensazione, la stessa di anni prima, davanti al microscopio. Fu così chiara e forte da mozzargli il fiato e dargli la pelle d’oca. Cosa l'aveva scatenata? Cos’era a solleticargli così tanto l'interesse e l'istinto? Fu come se l'aria attorno a lui vibrasse, mentre i peli delle braccia si rizzavano nella consapevolezza improvvisa di essere nel posto giusto.

Non sapeva ancora cosa, o dove, o perché, ma sapeva. Era lì. Quello era il luogo in cui avrebbe trovato ciò che cercava dall'istante in cui, bambino, aveva osservato l'universo dispiegarsi sotto i suoi occhi nelle forme di mondi invisibili a chi non sa vederli. Quello era il grande vetrino a cielo aperto su cui avrebbe posato lo sguardo per indagare l’indagabile, sviscerare lo sviscerabile, comprendere il comprensibile.

Al diavolo l'Alaska, i colleghi e la geologia. In fondo lui non era un geologo, ma uno scienziato. E la sua scoperta era proprio lì.

 

 

Due occhi di Cecil erano già ben chiusi, il terzo invece era aperto e osservava l’oscurità della stanza. O meglio, Carlos riteneva che la osservasse. Aveva cercato di farsi spiegare dal suo ragazzo a cosa servisse quel piccolo occhio supplementare, al centro della fronte, senza però ottenere una risposta soddisfacente. “A cosa serve non averlo?” era stata la replica di Cecil. Non aveva saputo dirgli neanche se quell’occhio vedesse o meno. In prima battuta aveva risposto di sì, per poi aggiungere “non proprio”, “non saprei” e “non credo”. Per Cecil, comunque, possedere un terzo occhio era quanto di più normale, dato che quasi tutti a Night Vale l’avevano – non tutti: Steve Carlsberg, ad esempio, ne era sprovvisto. Molti poi non l’avevano sulla fronte, ma nel palmo della mano, sulla schiena e in altri posti visibili e non. Certi ne avevano anche più d’uno. Tra l'altro, Carlos li chiamava "occhi", ma non era nemmeno sicuro che lo fossero, perché quelle aperture nella pelle dal contenuto traslucido e variamente colorato non presentavano pupille o ciglia. Sembravano occhi, difettando però delle caratteristiche essenziali per essere definiti tali.

Forse si trattava solo di qualche anomalia genetica, facile a diffondersi in una comunità piccola come Night Vale. Carlos non sapeva dirlo. Era uno scienziato, non un genetista.

Ad ogni modo, mentre la maggior parte dei suoi concittadini apriva solo di tanto in tanto questi occhi supplementari, Cecil teneva il suo quasi sempre spalancato, più per vezzo che per altro. Anche mentre dormiva.

Così lo trovò Carlos quella sera: due occhi chiusi, il terzo aperto nell'oscurità della stanza. Doveva essere davvero stanco, per dormire già a quell'ora.

- Giornata dura?

Inspirando forte, Cecil si svegliò. Aprì gli occhi principali, si voltò verso di lui e sorrise. - C’è stata un po’ di confusione alla stazione radio - raccontò, soffocando uno sbadiglio. - Yvonne ha portato suo nipote di cinque anni, un bambino bellissimo tranne che per la bocca. Non ce l’aveva. - Si stiracchiò e si alzò a sedere sul letto. - Sai quanto penso sia importante che i bambini abbiano una bocca, soprattutto se sono così piccoli. Ad ogni modo, era un ragazzino simpatico: si è messo a toccare tutti gli apparecchi, e quando l’abbiamo fermato ha iniziato a urlare dalle orecchie.

- Dalle?

- Orecchie. Poi ha esteso braccia e gambe e si è avvolto intorno al neon della sala registrazioni. Lo avremmo anche lasciato dov’era, ma mancavano due minuti alla diretta e con quelle urla non sentivo nemmeno i miei pensieri. Abbiamo dovuto intonare i canti proibiti di cui non posso parlare, per staccarlo da lì.

- Che canti proibiti?

- Non ne posso parlare. La cosa più difficile, comunque, è stata ripulire tutto.

- E Yvonne? Come farà adesso? Era suo nipote.

- Yvonne sostiene di non aver mai avuto un nipote. Abbiamo chiesto a sua sorella, ma anche lei dice la stessa cosa. - Cecil sospirò e si rigettò sul letto. - Fare lo speaker è un lavoro duro già di per sé. Devo tenere sotto controllo la situazione e assicurarmi di dare le notizie giuste nel modo giusto. Non posso badare anche ai capricci infantili di un bimbetto demoniaco.

Carlos fece un mezzo sorriso. Mesi prima un racconto del genere l’avrebbe agghiacciato, ora invece gli pareva del tutto normale che un bambino senza bocca venisse fatto esplodere da antiche canzoni. Era naturale. Faceva parte del microcosmo di Night Vale, stupirsene non sarebbe stato scientifico: sarebbe stato come sorprendersi