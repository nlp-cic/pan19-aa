davanti a lui, ignorando con una smorfia aristocratica lo sguardo allarmato del padrone del locale, quello risentito della ragazza a cui il pianista aveva fin lì dedicato le proprie attenzioni, e la cortese resistenza dello stesso Smith?
Ma pazzo no.
E perciò chissà cosa intendeva dicendo “siamo vampiri”?
Nel momento stesso, però, in cui udì quella parola, il signor Smith assaporò un retrogusto metallico ma dolcissimo in gola.
Fu invaso da un’ondata di sensazioni.
Era come se avvertisse la presenza di ogni persona in quel locale. Di ogni singola persona.
Di ognuno ascoltava il cuore, e i mormorii fin nei tavoli più appartati.
Gli odori più o meno gradevoli. Alcuni, doveva ammetterlo, davvero irresistibili.
E della biondina al bancone del bar, che aveva lasciato biancheggiare i denti e aveva mostrato la gola nello scatto liberatorio di una risata, vide perfino, per un attimo, l’arteria turgida e azzurra che correva sottopelle, nel collo…
Si riscosse.
Sì, mi manca qualcosa, avrebbe voluto dire.
Le labbra del giovane, piene come bacche turgide e rosee, s’incresparono in un nuovo sorriso.
Mi manca la tua bocca… pensò assurdamente il pianista.
Sperò che l’altro non potesse leggere nei suoi pensieri. Dopotutto se era… che assurdità.
Piuttosto, cosa pensava lui, lo strano cliente? Perché si limitava a sorridere, a lasciar cadere poche parole sibilline, per poi schermirsi?

E infine il giovane parlò. Gli raccontò la storia che precedeva il suo arrivo in quel borgo antichissimo. Una parte, almeno, della presunta verità.
Il vampiro Elijah Smith era giunto a Manosque tre mesi prima. Marcel Gerard, che forse era suo amico, forse no, lo aveva istruito quel tanto che bastava per cominciare una nuova vita. Elijah era un vampiro di un antichissimo casato, ed era giunto in Francia per ricominciare.

Mentre il giovane iniziava a scegliere con sempre maggior cura le parole, con inspiegabili esitazioni, Elijah cominciò a ricollegare tra loro i suoi recentissimi ricordi. Gli unici che aveva.
Bagaglio leggero, qualche soldo che il solerte amico aveva infilato nella valigia.
Un bel giovanotto che arriva all’improvviso in uno sperduto villaggio della Francia.
Un tramezzino e una birra al bar. «Avete bisogno di…» aveva chiesto senza specificare, ma girandosi intorno e indicando baristi e camerieri, interrogando poi con lo sguardo il padrone del locale. «Cosa sai fare?» aveva chiesto l’uomo. Lo straniero gli ispirava simpatia.
Elijah si era guardato intorno, ancora. Un riflesso grigio azzurro si riverberava morbidamente sul legno del piano. «Suonare… Io suono il piano.» Non ricordava l’ultima volta in cui si era seduto davanti allo strumento. Per essere precisi non ricordava nulla. Ma sì, egli suonava.
L’immagine di un elegante, antico strumento in una stanza spettrale, rischiarata solo da pallide candele, affiorò nella sua mente con la gelida consistenza di un fantasma. Un senso di disagio.
E, su tutto, un dolore che graffiava l’anima.
Il pianto gentile di un violino. La Serenata di Schubert.

Sì. Elijah Smith di sicuro conosceva la musica. E in passato aveva anche suonato.
E, mentre le note struggenti gli laceravano lo stomaco con grazia inaudita, pensò di aver amato qualcuno che suonava il violino.

Il ragazzo sorrise.
Senza più distogliere lo sguardo e senza più giocare. Un sorriso diretto, un po’ triste. Il bel volto inclinato, il piccolo impudente lo fissava ora con ostentazione, studiando il suo viso come per imprimerlo nella memoria.

Fu Elijah a guardare altrove, un po’ turbato. Chi era nella sua vita passata?
In quei primi mesi aveva avuto una sola amante, la storia di una sera che poi era diventata un’abitudine. Ma senza mai assurgere al ruolo di compagnia ufficiale. Una bella ragazza di nome Antoinette.
Si accorgeva ora di non averle mai fatto domande. Di aver dato per scontato che lei fosse un medico, che per misteriose ragioni conserva sacche di sangue nel frigo di casa. Che per intere sere sparisce, senza nemmeno rispondere al telefono.
Ma più strano ancora era che lui poi quelle sere non le ricordava. Non ricordava  di aver suonato, non ricordava di averla cercata, non ricordava nemmeno la noia davanti alla tv, nella propria stanza d’albergo o nell’appartamento che poi aveva affittato. Si risvegliava il giorno dopo sorridente, sazio di vita. Avvertiva i fruscii della sottoveste di lei, dalla stanza accanto.
Lei tornava in camera da letto e indossava un sorriso da copertina e ostentava sicurezza e splendide gambe. Egli apriva le braccia, con la segreta sensazione di profanare un ricordo.

Lo sguardo azzurro del ragazzo lo provocò ancora.
Da quando aveva memoria (dunque, tre mesi) non aveva mai provato nulla per un qualsiasi uomo.
E ne passavano di bellissimi nel locale. Bruni dagli sguardi ardenti, aitanti ragazzi di colore. Biondi statuari dalle braccia tatuate e con t shirts troppo strette.
Perché, si chiese, non aveva mai provato neanche il più vago desiderio, mentre ora una voglia indecente lo prendeva solo nell’incrociale quello sguardo ilare da ragazzino?
Come mai fissare le sue labbra lo riempiva di smanie sconosciute, e sentiva nella bocca un profumo di fiori, e la