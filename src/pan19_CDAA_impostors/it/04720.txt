’aria presente nella stanza venga d’un tratto risucchiata da una qualche forza malsana. A volte a dir la verità le capita di cogliere un lieve tremolio nell’aria con la coda dell’occhio, un guizzo di biondo, un lembo di pelle, ma quando poi si gira del tutto capisce che lui si è accorto di essere stato beccato ed è sparito – lo capisce perché poi può tornare a respirare normalmente.)





 Eppure, malgrado con quelle tre parole sussurrate lui abbia infranto praticamente tutte le tacite regole che in genere disciplinano la loro tregua, Violet non se la sente di mandarlo via. È stupido, se ne rende conto: Tate non si merita questa delicatezza da parte sua, questa tenerezza, questo tatto – non si merita di provare quella lieve e tremolante sensazione di speranza prodotta dal fatto che lui sia in quella camera da quasi cinque minuti e lei non gli abbia ancora urlato di sparire. Si è sempre vantata di essere migliore di lui – Vivien le ripete in continuazione di quanto sia orgogliosa della donna che è diventata, si fa per dire – ed è così che ha intenzione di comportarsi: dopotutto sua madre è appena morta, e per quanto possa averla odiata quando era in vita, Violet scommetterebbe la sua preziosa scorta di sigarette che adesso Tate si senta da schifo.





 Decide quindi di mostrargli la compassione di cui lui è sempre stato privo, e chiude il libro con delicatezza quasi che un rumore un po’ più forte possa rovinare quella strana atmosfera di quieta attesa. «Lo so», risponde semplicemente. «Hai intenzione di fare qualcosa?»





 Più tardi Violet si chiederà se quella sua domanda, fatta in realtà in completa innocenza, non potesse essere interpretata come una qualche forma di istigazione. Per ora, si limita ad osservare Tate, il capo leggermente piegato di lato come se stesse studiando il comportamento di un qualche animale selvaggio rinchiuso dietro le sbarre d’acciaio di uno zoo. È vagamente incuriosita (è anche preoccupata, per lui, ma questo non lo ammetterà mai neanche a se’ stessa) e per la prima volta dopo tanto tempo non si sente del tutto indifferente a ciò che la circonda. Chi avrebbe immaginato che sarebbe servita l’ennesima morte per scuoterla dal suo torpore?





 Tate emette un suono che è a metà tra sbuffo e singhiozzo.





 «Non fare domande di cui conosci già la risposta», replica con una voce spezzata, roca, ripetendo qualcosa che le aveva detto tanto – tantissimo – tempo prima, quando lei aveva un vero battito cardiaco e la sua vita non si era ancora trasformata nell’infinito susseguirsi di un eterno e mortalmente noioso presente.





 Violet scrolla le spalle, gli occhi ancora fissi su di lui (non le è difficile, è l’eterno bel ragazzo, non c’è niente di male nel guardarlo e apprezzare la sua bellezza dannata, davvero) e una maschera abilmente costruita di impassibile distacco. «Non potrai fare nulla fino ad Halloween, comunque, e se Michael è intelligente come sembra non sarà in città quel giorno. E dubito che riuscirai a farlo entrare qui in casa.»





 Un’ombra passa negli occhi cupi di Tate, un’ombra che Violet ha imparato da tempo a temere – ad attribuire al ragazzo che ha ucciso a sangue freddo i suoi compagni di scuola e non al ragazzo con cui giocava a carte e che le sussurrava ti amo sulle labbra e tra i capelli. «Lui appartiene a questa casa più di quanto non le apparteniamo noi. Ci verrà, perché è arrogante, e vorrà vantarsi e gongolare con me su quello che ha fatto.»





 La sua voce è bassa e pericolosa, ma in fondo lei non ha paura – sa di non essere la destinataria di quella rabbia e delle minacce che cela. «Come fai a esserne sicuro?»





 Tate si irrigidisce leggermente. «Sono suo padre.»





 Ecco, è questo che fa scattare qualcosa dentro di lei.





 «No, non lo sei.» Violet mette finalmente da parte il suo libro, raddrizzandosi contro la spalliera in ferro del letto e incrociando le braccia. Quella risposta l’ha irritata, e se deve essere sincera è già da un po’ di tempo che muore dalla voglia di dirgli qualche parolina al riguardo. «Non sei suo padre solo perché gli hai fornito qualche cromosoma. Non sei suo padre più di quanto non lo sia Ben, ed è ora che tu lo capisca.» Oh mio Dio, Violet, che cosa stai dicendo? Fermati prima che sia troppo tardi – zitta zitta zitta zitta! «È Constance che l’ha cresciuto. Gli ha fatto da madre, e da padre, e tutti e due sappiamo quanto sia stata un genitore schifoso, in linea di massima. Se Michael è cresciuto così, a prescindere dall’inferno da cui è venuto, la responsabilità è interamente di Constance. Si è letteralmente allevata una serpe in seno, e di questo non puoi incolpare te stesso.»





 Non appena le ultime parole le escono di bocca, però, Violet se ne pente. Ecco, hai fatto il danno. Brava, Violet Harmon, davvero brava. Il tuo libro di psicologia non ti è servito a niente, allora? Non sai cosa si dice, sull’assecondare e compatire uno psicopatico?





 Ma non l’ha fatto per confortarlo, cerca disperatamente di