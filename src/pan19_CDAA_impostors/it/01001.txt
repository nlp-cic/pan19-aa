succedeva solo nei film di essere così distratti o imbranati da fingere di leggere tenendo un libro aperto al contrario? – e corresse anche la propria postura finché non decise che, in realtà, sarebbe sembrato più naturale se si fosse fatto trovare comodamente stravaccato sul divano, anziché seduto in quella maniera rigida e impettita. Ma poi che accidenti si era messo in testa? Di fare il disinvolto? Che senso aveva? Proprio nessuno, specialmente quando non era nemmeno certo che Stiles si sarebbe presentato.
Non lo vedeva da una settimana. Per quel che ne sapeva l’appuntamento poteva essere saltato.
Dopo tutti i casini che si erano susseguiti negli ultimi mesi e con tutti i pericoli a cui erano scampati insieme, alla fine Stiles era stato trascinato via per qualche giorno da uno Sceriffo incollerito, ancora parecchio sottosopra e in vena di essere particolarmente protettivo. Non che lo Sceriffo non fosse sempre pronto a difendere Stiles con il vigore di un’orsa a cui avessero osato sfiorare i cuccioli, almeno le volte in cui era al corrente dei pasticci in cui Stiles si era cacciato. Ma di solito Stiles dribblava suo padre con una nonchalance perfino un po’ inquietante e si tuffava comunque di testa in qualunque abisso di spaventose calamità si fosse appena aperto davanti ai suoi piedi o davanti a quelli del resto del branco. Invece, tanto per cambiare, lo Sceriffo aveva letteralmente sequestrato Stiles, arrivando perfino a bruciare giorni di ferie, e l’aveva portato con sé chissà dove e per chissà quanti giorni.
Magari in quel momento si trovavano in altri boschi, meno infestati da creature sbucate da un delirio o da una bolgia infernale, o forse erano andati a vedere l’oceano, chissà. Dovevano essere in un qualche posto tranquillo in cui poter rimanere un po’ da soli, come un padre e un figlio del tutto normali. Anche se Derek, ora che conosceva bene il passato di Stiles, si domandava se lo Sceriffo e Stiles una famiglia normale l’avessero mai avuta.
Lui si augurava che quel breve momento di pausa fosse utile a entrambi. La possibilità di creare nuovi ricordi con la propria famiglia era una piccola cosa che si finiva per dare sempre per scontata. Solo quando non si aveva più modo di farlo ci si rendeva conto di aver perduto un dono prezioso. Quindi era davvero ottimo che quei due fossero andati in campeggio o a pescare o in un qualche luogo pacifico a discutere con un briciolo di calma di una vita che di calmo non aveva assolutamente nulla di nulla.
Stiles però, che Derek sapesse, non era ancora rientrato in città. Derek non lo aveva nemmeno sentito di recente e quindi non c’era stato un ulteriore accordo riguardo all’eclissi di quella sera.
Per folle che potesse sembrare ed essere, l’ultima volta in cui lui e Stiles ne avevano parlato in modo diretto era stato durante l’eclissi precedente. Stiles aveva insistito per avere il permesso di tornare al loft per quella di quella sera – che sarebbe iniziata tra nemmeno mezz’ora – e Derek gliel’aveva concesso, ma quando era accaduto Stiles era stato così ubriaco che non sarebbe stato strano se, nel frattempo, se ne fosse scordato. E non era detto che non avesse cambiato idea. Derek non poteva esserne certo perché non aveva avuto modo di chiederglielo.
All’indomani mattina della loro nottata alcolica Stiles si era svegliato con meno mal di testa e più appetito del previsto, anche grazie al fatto che Derek aveva mantenuto la promessa di alleviargli ogni eventuale sofferenza post-sbornia. Non aveva neppure aspettato che si svegliasse per iniziare a occuparsene. Gli erano bastati un accenno di smorfia nel sonno e uno specifico cambiamento nell’odore di Stiles per capire che gli effetti del dopo-tequila avevano iniziato a farsi sentire. A quel punto Derek gli aveva appoggiato una mano sulla fronte, con molta più leggerezza del solito, e aveva assorbito il dolore. Dal canto suo non aveva sentito che un vago disagio, era stata una passeggiata rispetto ad altre occasioni simili.
Però al risveglio Stiles era stato il solo affamato tra i due. Derek l’aveva guardato mangiare una colazione decisamente di fortuna, si era lasciato criticare per i suoi modi di vita niente affatto salutari che non prevedevano un frigorifero e una dispensa adeguatamente riempiti fino all’orlo di cibi nutrienti, e a quelle accuse aveva risposto a stento e a monosillabi, oppure sollevando di tanto in tanto un sopracciglio. Non perché Stiles non avesse avuto le sue ragioni, ma perché il suo interesse a dibattere riguardo a un’alimentazione sana era pari a quello ad andare a un seminario sulle gioie dell’uncinetto. E poi era un lupo mannaro, santo cielo, tra tutte le morti possibili che lo attendevano al varco difficilmente c’era anche quella dovuta al colesterolo.
Sul momento, però, Derek non ci aveva nemmeno pensato. Per tutto il tempo, malgrado avesse blaterato ininterrottamente di tutt’altro, Stiles aveva avuto addosso un odore di eccitazione così forte che a Derek era stato impossibile non notarlo. Inoltre Stiles non aveva fatto che occhieggiarlo in modi ridicoli e sogghignare tra sé e sé con compiacimento ogni volta che aveva creduto che lui non se ne sarebbe accorto.
Non c’erano voluti né un genio né i sensi da licantropo per capire cosa aveva continuato a passare per quella testolina dalle