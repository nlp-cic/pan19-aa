post-traumatico da stress, di depressione, di disturbi d'ansia; sembrava molto zelante nel cercare un etichetta per il mostro che gli stava divorando il corpo e la mente.
I suoi sforzi lo facevano sorridere e lo indispettivano insieme.
La verità è che più il tempo passava più lui esauriva le scuse e l'autogiustificazione.
Lei non sapeva delle bombe. Non le avrebbe mai raccontato dell'ultimo giorno della guerra, non avrebbe potuto, ufficialmente la colpa era stata attribuita a Snow ed era importante che restasse sua. Era più facile per tutti, più credibile, più conveniente; per tutti, tranne che per i pochi che avevano vissuto quella tragedia.
A volte immaginava la sua espressione se le avesse detto la verità. Doveva avere avuto circa dieci anni quel giorno, avrebbe facilmente potuto essere una di quei bambini. Immaginò l'orrore malcelato sul suo viso, mentre si scostava una ciocca azzurra dagli occhi e quasi rise.
Lei non poteva aiutarlo. Nessuno poteva.
Wiress avrebbe saputo cosa fare, ma lei non c'era più. Era stata uccisa in un istante e dimenticata da tutti poco dopo, il suo nome perso in una lista di caduti troppo lunga.

Fece qualche passo, ma le gambe gli tremavano. Due mani robuste ma gentili lo presero per un braccio e Beetee sorrise a Gale Hawthorne. L'uomo più giovane ricambiò il suo sorriso con sincero affetto.
Vent'anni prima avevano creduto che non sarebbero mai più riusciti a parlarsi, dopo quello che era successo, che la rispettiva compagnia avrebbe risvegliato troppi ricordi e sensi di colpa. Tuttavia, erano rimasti in contatto, anzi, Gale era forse l'unico amico che avesse. Dopotutto, ciascuno di loro era l'unica persona in grado di capire davvero l'altro, senza giudicare né giustificare.

"Sei stanco?", gli chiese Gale. Beetee annuì.
Stanco non era la parola giusta. Si sentiva sopraffatto, piuttosto, a disagio, disgustato; ma Gale lo sapeva, lo sapevano entrambi, non vi era alcun bisogno di dirlo.
Gale iniziò a guidarlo attraverso la sala gremita di uomini e donne eleganti.
Vide Peeta e Katniss parlare con alcuni ospiti.
Katniss, che era stata così buona con lui e Wiress.
Katniss, che ora non lo guardava nemmeno negli occhi quando si incontravano.
Katniss, i cui figli erano stati esposti come trofei quel giorno.
In questo Panem non era cambiata così tanto dai tempi dei Giochi; la forma, la propaganda, l'apparenza erano sempre al primo posto. E anche se ora la causa era buona, questo non li faceva sentire meno esposti, meno sfruttati.

Gale lo accompagnò in silenzio fino alla sua stanza.
Quando furono sulla soglia, Gale lo squadrò, con aria preoccupata.
"Ti senti bene?".
"Sto invecchiando".
Non era una vera risposta, sapevano entrambi che l'invecchiamento non aveva quasi nulla a che vedere coi suoi problemi.
Beetee si raddrizzò gli occhiali, poi, senza preavviso e senza un motivo preciso, abbracciò Gale.
Gale sembrò sorpreso e incerto, sulle prime, poi ricambiò l'abbraccio.
Voleva bene a Gale come al figlio che non aveva mai avuto e questo Gale lo sapeva. Anche lui provava un profondo affetto per quell'uomo brillante e fragile.
Beetee era molto più basso e magro di Gale e si sentiva così piccolo tra le sue braccia.
"Abbi cura di te, figliolo," sussurrò Beetee. "Promettimelo".
"Certo... Certo che lo farò...", Gale era confuso dal comportamento dell'uomo più anziano. "Sei sicuro di stare bene? Posso fare qualcosa?".
Beetee sciolse l'abbraccio e gli sorrise. "È tutto a posto. Buonanotte, Gale".
Gale indugiò ancora sulla soglia per qualche istante, come a cercare una scusa per non lasciare solo l'amico., ma non ne trovò e ricambiò gli auguri. Gli poggiò una mano sulla spalla in un ultimo gesto di affetto e comprensione, poi si allontanò.
Sentì di star commettendo un errore, ma non si voltò indietro.

Beetee si guardò allo specchio; considerò le rughe, i capelli grigi, gli occhi stanchi dietro le lenti. Aveva superato i settant'anni ormai. Ai tempi di Snow, settant'anni era un'età ragguardevole per un uomo del Distretto 3, mentre ora era la norma.
Lui, però, non sapeva cosa farsene di questa nuova aspettativa di vita, di quegli anni che gli si aprivano minacciosi davanti.

Prese una confezione di pillole dal suo comodino, se la rigirò tra le mani per alcuni secondi, la aprì e la richiuse immediatamente.
La lasciò cadere a terra con un sospiro.

Ora sì che era stanco, davvero stanco, nel senso più estremo del termine.

Un'idea che era rimasta in attesa in un angolo oscuro della sua mente era riaffiorata.
Quasi meccanicamente, andò in bagno e iniziò a riempire la vasca.
Improvvisamente le gambe non gli tremavano più e il dolore era quasi scomparso.
Fu colto da una calma metodica e determinata che quasi lo spaventò, mentre preparava la scena con la precisione con la quale preparava le sue lezioni.
Pensò al ciclo di lezioni che aveva pianificato per il semestre successivo. Peccato, era stato lavoro sprecato.
Gli era piaciuto insegnare all'università del Distretto 3, questo