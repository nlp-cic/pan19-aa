, “Qualsiasi cosa, John… purché tu mi aiuti.”

Non aveva idea di dove le venisse quella sfacciataggine. Di sicuro, se non si fosse trattato di Porter, non si sarebbe neanche sognata di comportarsi così spudoratamente.

Porter vide spuntare il reggiseno nero dalla sua scollatura e sentì la gola che gli si seccava.

“Proprio… qualsiasi cosa?”, gracchiò.

Elaine gli avvolse le braccia attorno alla vita e fece aderire il suo corpo contro quello di lui. Oddio, quel seno morbido che gli premeva addosso, il profumo di quei capelli bruni…

“Assolutamente qualsiasi cosa”, confermò lei, guardandolo da sotto in su. Il suo alito caldo gli sfiorò il collo. Il suo addestramento gli urlava di diffidare, ma il suo istinto gli urlava ancor più forte che lei era sincera, perfino in quel palese tentativo di seduzione che poteva venir preso per un cinico calcolo volto semplicemente a salvarsi la pelle.

Porter non fu capace di resistere; non voleva resistere. La circondò col braccio sinistro – quello non armato – e la premette contro di sé, poi abbassò la testa e le posò la bocca sulla bocca. Sotto le proprie labbra esigenti, sentì le sue che si schiudevano, invitandolo al bacio che agognava. Sentì la lingua di lei scivolare contro la propria e quasi perse la testa. Quasi: conservò ancora abbastanza presenza di spirito per inserire la sicura nella pistola prima di lasciarla cadere a terra e circondare Elaine anche con l’altro braccio. Perduti l’uno nell’altra, si baciarono profondamente, a perdifiato.

Si interruppero per la pura necessità di respirare. Elaine gettò la testa indietro, e Porter si chinò ulteriormente per posare le labbra sul suo collo esposto; le sfiorò la tenera pelle alla base con la punta della lingua, e la udì boccheggiare. Decisamente, la sua non era finzione, non poteva esserlo: nessuna donna, per quanto brava, riesce a recitare così bene anche nei minimi dettagli.

Elaine percepì contro il ventre l’evidenza del desiderio di Porter. Cielo, quanto aveva sognato un momento come quello! Certo non in simili circostanze, ma se così doveva essere, non lo avrebbe rifiutato solo perché non c’erano fiori e candele e musica romantica. Impazientemente, si strofinò contro di lui e lo sentì gemere; la sua stretta attorno a lei aumentò, mentre le sue labbra vagavano più in basso, sulle soffici rotondità del seno.





Elaine si sentì andare a fuoco. Gli infilò le mani sotto la giacca e gliela tirò giù dalle spalle; Porter se la scrollò di dosso, poi, con dita tremanti, finì di sbottonarle la camicetta e gliela sfilò, lasciandola cadere a terra. Lei gli tirò la camicia fuori dai pantaloni ed infilò le mani al di sotto, accarezzandogli la pelle nuda della schiena. Sotto le dita sentì alcune cicatrici, sicuramente ricordi di qualche incontro faccia a faccia con la morte che gli era capitato durante il servizio attivo nel SAS. Un nodo le strinse la gola, e per reazione lo cinse più forte: quello che aveva tra le braccia era un uomo straordinario, dotato di un coraggio eccezionale e di rara abnegazione. In altri tempi, sarebbe stato definito un eroe. Oh, poteva essere il suo eroe? Dopotutto, lei era la donzella in pericolo della situazione…

Lui tornò ad impadronirsi delle sue labbra in un bacio rovente; i pensieri di Elaine s’involarono come farfalle impazzite. Si scostò e, alla cieca, brancicò con la fibbia dei suoi pantaloni. Lo voleva, lo voleva lì e subito, in barba alla situazione, alla paura, al pericolo.

Porter si slacciò in fretta la camicia, armeggiando nervosamente coi bottoni dei polsini, più duri degli altri; finalmente riuscì a liberarsi e rimase a torso nudo. Sollevando gli occhi, Elaine vide la lunga, frastagliata cicatrice sulla spalla, ricordo di un vecchio scontro a fuoco. Come prima con i segni sulla schiena, la giovane donna si sentì stringere la gola: non osava pensare a quanto e a che cosa Porter aveva affrontato e superato in nome del dovere verso la patria. Si sporse in avanti e con le labbra gli sfiorò lo sfregio, riverentemente. Come si poteva non amare un uomo così? Come aveva fatto sua moglie – pace all’anima sua – a lasciarlo, quando aveva dato le dimissioni dall’esercito perché ritenuto responsabile della morte dei suoi compagni? Come aveva fatto la Prendiville a preferire la carriera a lui?

Porter percepì la devozione di Elaine e ne fu emozionato e commosso. Non si rendeva conto del suo valore, perché lui era, semplicemente, fatto così: non aveva scelto il SAS, non aveva accettato di tornare in servizio attivo tramite la Sezione 20 perché era un esaltato o perché voleva farsi bello agli occhi degli altri, bensì perché in quel modo poteva fare la differenza, e che qualcuno lo riverisse per questo lo toccava profondamente. Se avesse avuto ancora bisogno di una prova che lei non stava fingendo, che non lo stava soltanto seducendo per farsi aiutare, ora l’avrebbe avuta. Forse tutte le loro schermaglie avevano finora celato un reale interesse da parte di lei, di cui non era stato consapevole… in cui non aveva osato sperare?

Le posò le mani a coppa attorno al viso e glielo fece sollevare per guardarla negli occhi. Il suo sguardo adorante