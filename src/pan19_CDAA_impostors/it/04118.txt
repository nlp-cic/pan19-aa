, solo i calli sulle mani dovuti all’arco da caccia e una leggera cicatrice sotto l’occhio per un banale scontro con il tavolo, quando era ancora troppo piccolo per salire su una sedia da solo.

Non c’era la cicatrice sul suo petto, colpo maldestro durante le esercitazioni con la spada. Non c’era il taglio profondo sul suo braccio, ricordo della Battaglia del Lammoth, la sua prima battaglia; non la prima volta che sentiva la puzza del sangue fin sotto la pelle, ma la prima volta che era stato lui a versarlo. Il suo nuovo corpo poteva non aver mai maneggiato una spada, ma le sue dita sapevano stringere un’impugnatura fantasma, e il suo spirito ricordava la sensazione di una lama che trafigge la carne, il suono gorgogliante del sangue che esce e si sparpaglia sul terreno.

Non c’è più il taglio sul suo viso, ricordo della Battaglia della Fiamma Improvvisa. Gli artigli di lupo sul suo corpo, il morso che gli aveva portato via la spalla destra, i brandelli di carne sanguinolenta che una volta erano la sua coscia; non c’è più nulla di tutto questo. Eppure è tutto ancora lì, un corpo fantasma travestito con un velo di perfezione che è solo un’illusione per coprire il marcio che c’è sotto.

Uomini ed Elfi erano così diversi, in fondo? Il corpo di un Elda diventava polvere, ma era la sua anima a marcire, ad essere divorata piano piano dall’interno, e nemmeno una rinascita poteva fermare questo processo.

Una stretta gli attanaglia lo stomaco, un conato di vomito gli contrae la gola. Si piega in avanti, respira a fondo - è così doloroso respirare - lascia che la fitta di dolore arrivi e se ne vada, come fa sempre, come accade in continuazione.

Vuole tornare indietro, eppure sa che non servirebbe a nulla. Tornare a essere un’ombra tra le ombre non lo farà guarire.

Mandos non può fare più nulla per il suo spirito; le Aule di Attesa gli hanno dato tutto quello che gli potevano dare. I giardini di Lórien lo attendono dietro la porta, ma Finrod non sente ancora di poter camminare, di poter guardare il mondo. Ha tirato le tende davanti all’unica finestra.

Non può tornare indietro. È stato suo il desiderio di tornare, anche se non aveva compreso appieno quanto questo sarebbe stato difficile.

«C’è tempo». La voce di Irmo Lórien, la prima che sentiva da lungo tempo che non fosse contaminata dalla morte e resa simile al suono di due lame d’acciaio che cozzano, aveva riempito l’aria quanto la luce che entrava dalla finestra. «Puoi lasciare passare i giorni. Il tuo spirito ha bisogno di accettare la tua nuova casa. Dagli tempo».

Prova di nuovo ad alzarsi. All’improvviso trova intollerabile l’idea di stare seduto lì, a fissare il vuoto tra il bianco delle pareti spoglie. Il desiderio di insozzare tutto non lo abbandona mai, come un bisogno di rendere quella prigionia volontaria un riflesso di quello che sente dentro, un ammasso sudicio di carne e ossa sotto una pelle di velluto.

Un passo, un altro. Riesce a stare in piedi. Il suo corpo ha abbastanza forza, se il suo spirito lo vuole sostenere. Arriva fino al letto, si gira di nuovo, torna fino al tavolo. Torna di nuovo indietro. Ogni passo è più sicuro del precedente, la sua schiena più dritta, le braccia più rilassate lungo il corpo, i respiri più regolari.

Arriva davanti alla finestra. Le sue dita percorrono il tessuto bianco e spesso della tenda. Il contorno confuso di un giardino si vede attraverso le trame del telaio. Artiglia la stoffa, fa per strapparla via; la mano gli trema, scivola giù lungo la tenda e scende fino ad appoggiarsi sul davanzale. Chiude gli occhi, appoggia il viso al tessuto, con leggerezza, solo per sentire l’aria che filtra attraverso le maglie, inodore ma calda di sole.

Il sole. I suoi occhi l’hanno visto sorgere per la prima volta, dopo il buio, dopo la luce degli Alberi. Hanno conservato la luce di Telperion e Laurelin, o l’hanno perduta assieme a tutto il resto, lasciando soltanto uno sbiadito ricordo?

Tutti i suoi ricordi sono negati dal suo corpo: le mani che ha toccato, le gemme che ha tenuto in mano, i gioielli che ha indossato. Erano mai esistiti? Facevano parte della sua vita, o di quella di un’altra persona, con cui condivideva solo dei ricordi?

«Lo scoprirai da solo». Irmo è entrato senza farsi sentire. È da qualche parte alle sue spalle. Finrod tiene gli occhi chiusi, non si volta. «Non sei il primo a porti queste domande, né sarai l’ultimo. Alcuni hanno scoperto di poter tornare alla loro vecchia vita, riabbracciare le persone che avevano perduto, ripercorrere le stesse strade di un tempo. Altri non si sono più riconosciuti in ciò che erano stati, e hanno scelto di vivere una vita diversa. Non esiste un’unica risposta alle tue domande».

Finrod non dice niente. Ancora una volta, è il Vala a intuire la sua domanda. «Sarà la risposta a raggiungerti. Un giorno