identificato con sorprendente ritardo essere proprio Mahiru.
In effetti si diede dello stupido per non essersene accorto subito; l’odore di Shirota, già di per sé ampiamente diffuso nella stanza, era decisamente più intenso, carezzandogli l’olfatto con una morbida familiarità che sapeva di sicurezza. Per non parlare di quell’ammasso di ciuffi che invadevano il suo campo visivo e gli solleticavano il mento ad ogni respiro del ragazzo, quieto e regolare, e della schiena vicinissima e leggermente ricurva, raggomitolato com’era su niente poco di meno che il suo braccio.
Il Servamp sbatté le palpebre attonito, fissando il suo padrone felicemente addormentato. Come ci riuscisse era un mistero; la poca sensibilità residua dell’arto destro era tormentata dalla temperatura bollente del corpo di Mahiru, che al contrario suo pareva però del tutto indifferente alla calura estiva. Kuro, invece, non ne poteva più. Facendosi più vicino al muro, provò a far scivolare lentamente il braccio da sotto il fianco del sedicenne il più indolore possibile, ma Shirota a peso morto era un ostacolo non da poco di cui non aveva tenuto conto. La situazione si era fatta talmente estenuante che aveva poi abbandonato la pacifica tattica dello strisciargli sotto, senza alcuna ripercussione sul sonno dell’altro, per una più molesta serie di lievi ma decisi strattoni per scrollarselo di dosso; ebbe un momento di esitazione quando sentì Mahiru mugolare contro il cuscino, stringendosi — se possibile — ancor di più contro di lui.
Il vampiro rimase fermo, in attesa che la sua Eve si acquietasse nuovamente. Poi sospirò, più esausto e sconfitto come neanche Tsubaki sarebbe mai riuscito a renderlo.

«Perché a me?» mormorò sconsolato, rassegnato al suo destino di quella notte e maledicendo se stesso per essersi intrufolato nel letto di Shirota quando questo gli aveva sempre proibito di farlo; doveva essere la sua punizione divina.

Provò ad assecondare quella condizione indisponente, ma ad un primo tentativo di chiudere gli occhi la voce di Mahiru, impastata dalla dormita, glieli fece spalancare una seconda volta.

«Kuro...?» biascicò confuso, sfregandosi gli occhi con il dorso della mano. 

Il Servamp raggelò, sicuro che fosse solo questione di pochi secondi prima che il ragazzo assimilasse per bene la situazione e cominciasse ad urlargli contro di scendere dal letto — magari anche lanciandogli qualcosa contro, non si poteva mai dire, gli scatti violenti di Mahiru erano un’incognita a cui non avrebbe mai saputo trovare davvero una risposta. Nel migliore dei casi lo avrebbe preso per la collottola e rimesso al suo posto; Kuro quasi si ritrovò a sperare che lo graziasse di tanta benevolenza dato che ormai, abbandonato a se stesso, il cuscino doveva essere ancora piuttosto fresco.
Era pronto alla sfuriata, ma alle parole di Mahiru non era affatto preparato.

«Non riesci a dormire?» domandò l’Eve con un tono che parve quasi dispiaciuto, mentre si voltava verso di lui, dandogli l’occasione di liberare il braccio. Kuro però non si mosse, bensì lo fissò senza capire, certo di aver sentito male. Forse le urla di Mahiru lo avevano instupidito al punto da fargli avere le traveggole? Eppure il ragazzo continuava a guardarlo con uno sguardo che era un misto di smarrimento e qualcos’altro che il vampiro non riusciva a interpretare. Scosse però la testa in risposta. 

«Sento caldo» spiegò in un fil di voce, ancora incredulo e sorpreso, quasi temesse che ad un rumore di troppo quel momento inaspettatamente catartico sarebbe scoppiato come una bolla di sapone. Faceva ancora caldo, le goccioline di sudore che scorrevano lungo la schiena davano una sensazione tremenda e appiccicosa, ma c’era qualcosa di estremamente rilassante nel modo in cui Mahiru lo guardava a occhi stanchi, con le palpebre che lottavano per non cedere subito al sonno. Socchiuse i suoi quando l’Eve allungò la mano per sollevargli i capelli dalla fronte, beandosi delle dita fresche di Shirota sulla pelle e del sollievo che seguì in quello stesso punto.

«Che ne dici di tagliarli?» scherzò lui, la voce ancora stropicciata e insonnolita ma più vivace quando tintinnò in una risata per come l’altro gli aveva rifilato un’occhiataccia sconcertata. «Sto scherzando!» rise alla sua smorfia seccata, calmandosi poco a poco. Se suo zio fosse stato in casa, come minimo lo avrebbe creduto impazzito. 

Vi fu silenzio, con Mahiru che ora lo osservava apertamente, dritto negli occhi, e Kuro non sapeva spiegarsi perché quell’improvvisa attenzione gli stesse scombussolando tanto lo stomaco. Distolse lo sguardo un paio di volte, rapido, sentendosi quasi a disagio. 

«Mahi-».

«Ho capito!» esultò Shirota di colpo, battendosi un pugno sul palmo.

Il Servamp aggrottò la fronte, iniziando seriamente a domandarsi se il caldo non gli avesse dato alla testa. O forse il problema era tutto suo, magari quello era davvero ancora un sogno, cocente ed interminabile. Prima di convincersi del tutto che la sua Eve avesse dato definitivamente di matto, però, Mahiru disse qualcosa di confuso e sensato insieme.

«È perché non ho acceso il condizionatore» chiarì, girandosi verso il comodino affianco per prendere il telecomando dell’apparecchio.

Quella semplice frase bastò per far accendere la lampadina nella testa del vampiro, improvvisamente memore di quando Mahiru, la sera prima, gli aveva proposto di dormire nel letto insieme a lui sicché le