gentile, prende mentalmente nota.

Il tragitto in auto è silenzioso. Liam prova ad accendere la radio un paio di volte, ma Theo la rispegne puntualmente, probabilmente memore di cos’è successo alla sua macchina l’ultima volta. Liam vorrebbe chiedergli dove ha trovato i soldi per farla riparare, così in fretta oltretutto, e se questo non abbia per caso coinvolto minacce, estorsioni e forza sovrannaturale da chimera, ma il suo telefono che continua a vibrare lo distrae.

Mason sta morendo dalla voglia di dirgli qualcosa, è evidente, ma allo stesso tempo, essendo Mason, non è in grado di dirgliela e basta, senza prima riempirlo di “indovina” “non indovinerai mai” “io so una cosa che tu non sai” e così via per altre dieci notifiche. Liam è infastidito, non gli piace quando le persone girano intorno alle cose.

 

Theo è infastidito.

Liam continua a controllare il telefono e non gli rivolge la parola neanche per sbaglio.

Al ritorno lo lascerà a piedi, stabilisce silenziosamente.

 

 

*

 

Liam individua Mason non appena messo piede nel parcheggio della scuola e subito fa per raggiungerlo ed estorcergli finalmente la misteriosa notizia che gli ha già fruttato trenta notifiche su WA, eccetto che suddetta notizia spunta dal nulla e gli si piazza di fronte con l’accenno di un sorriso sulle labbra.

“Ehy, Liam” dice Hayden piano, un filo d’incertezza ben presente nella voce.

Liam spalanca gli occhi completamente preso alla sprovvista, mentre Mason, a una decina di metri di distanza, inizia a fare degli ampi gesti con le braccia in direzione della ragazza, come se Liam non ce l’avesse esattamente davanti e non lo vedesse da sé ora: Hayden è tornata. Grazie tante, Mason.

Il fatto è, Liam –e non lo ammetterà mai ad alta voce – ha pianto, letteralmente, con le lacrime e tutto, quando la ragazza lo ha lasciato prima di partire, o quando è partita lasciandolo insomma, Liam non ha mai ben capito quanto esattamente le due azioni fossero collegate e dovute l’una all’altra. Fatto sta che ha pianto, quasi una notte intera, perché Hayden è stata la sua prima vera cotta, il suo primo amore probabilmente, e il primo periodo senza di lei è stato un inferno, letteralmente. Si era abituato ad averla sempre e costantemente intorno e con tutta la drammaticità dei suoi sedici anni ha pensato di non poter sopravvivere senza di lei, eccetto che lo ha fatto e ad un certo punto ha smesso di essere strano: veloce come si era abituato ai suoi capelli, al suo profumo e alle sue labbra, si è abituato alla sua assenza, senza mai averlo deciso.

E così ora che se la trova davanti, senza preavviso, grazie Mason, di nuovo, Liam non ha la più pallida idea di cosa dovrebbe provare. Non sa se è proprio così che funzioni, se deve sapere cosa provare in ordine poi da provarlo, o se dovrebbe essere qualcosa di naturale, che si sente e basta, anche senza saperlo. Hayden non è stata solo la sua prima cotta, è stata anche la sua prima ex e Liam non ha idea di come funzioni il tutto, sa solo che nel ritrovarsi il viso di lei di fronte è troppo spiazzato per provare qualcosa, qualunque cosa.

Hayden, d’altro canto, sembra ribollire d’emozioni, sembra ribollire e basta in effetti, quelli sono i suoi denti da lupo mannaro, proprio lì, nel parcheggio della scuola, e quelli sono occhi gialli pieni d’odio puntati su...

“No, Hayden, aspetta!”

Liam si butta in mezzo appena in tempo, allontanandola di peso dal ragazzo alle sue spalle.

Theo se ne sta ritto accanto al suo pick up, immobile, le chiavi ancora in mano e un sorrisetto di sfida sulle labbra, gli occhi puntati su Hayden. 

“Anche a me fa piacere vederti” commenta con un sorrisetto da schiaffi che ha come immediata risposta un ringhio cupo da parte della ragazza. Liam deve lottare con un po’ più di forza per trattenerla ed è solo quando Mason li raggiunge di corsa e si unisce a lui nel ricordarle che sono circondati da studenti, che Hayden ritrae le zanne, ancora una luce omicida negli occhi.

Liam deglutisce, chiedendosi se tutte le reunion tra ex sono così.

“Che diavolo ci fa lui qui?”

Questa è una domanda che Liam stesso si è posto spesso e il fatto che la sua ex ragazza sia tornata improvvisamente da un altro stato per porgliela a sua volta non lo aiuta a trovarvi una risposta. Che diavolo ci fa Theo lì? Con loro? Non c’è una risposta immediata e logica, Theo è lì e tanto basta. 

“È una storia lunga” dice subito, veloce, perché Theo alle sue spalle ha l’aria divertita e in qualche modo Liam sa che qualunque cosa troverebbe divertente dire, Hayden non lo troverebbe divertente. “Perché non ci sediamo su quella panchina, io e tu e Mason, e ne parliamo?”

Calca su e Mason in modo particolare, con forza, lanciando anche un’occhiata eloquente a Theo, giusto per fargli capire che la sua presenza non è richiesta per quella conversazione. Non è tanto di Hayden che ha paura, beh sì, un po