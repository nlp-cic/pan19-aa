Hydrangea dovettero tenerla ferma.

«Non toccategli la pelle!» urlò Malfoy. «Potrebbe essere un veleno che si trasmette con il semplice contatto.» Si chinò ed esaminò le mani dell’uomo utilizzando il bordo della veste, cosa che si rivelò tutt’altro che semplice, perché la guardia continuava a contorcersi in preda alle convulsioni. «Ci sono delle vesciche sull’indice della mano destra. Probabilmente, c’era del veleno sul grilletto. Volevano sbarazzarsi di un testimone scomodo.» Malfoy alzò lo sguardo rivolgendosi ad Anna, l’Auror più vicino a lui in quel momento. «Sul tavolo del mio laboratorio c’è una bottiglia con l’etichetta A.V.Q.U. Portala qui e fa’ in fretta!»

Anna annuì e tornò di corsa verso la villa.

Malfoy scosse la testa. «Dubito che sia rimasto abbastanza tempo.»

«Dannazione!» imprecò Harry. «Potevamo fare un passo avanti in questo cazzo di caso, avere un testimone da interrogare…» La guardia ebbe un ultimo spasmo, spalancò la bocca, e un attimo dopo era morta. «Vaffanculo!» sbraitò Harry. «Vaffanculo!» Si alzò e prese a calci il cadavere dell’uomo, per poi iniziare a camminare avanti e indietro, continuando a imprecare.

Anna arrivò a tutta velocità a cavallo di una Nimbus 2500, con l’A.V.Q.U. in mano, e diede una rapida occhiata alla guardia. «È morto» esclamò.

Malfoy si alzò, ripulendosi la veste all’altezza delle ginocchia. «La capacità di voi Auror di constatare l’ovvio non cesserà mai di stupirmi.» Si voltò, dirigendosi verso la villa, con le mani infilate nelle tasche della veste.

 

 

 


Ministero della Magia



Ufficio Applicazione della Legge Magica



Settore Investigativo


 

Data del rapporto: 3 settembre 1999

Agente: David H. Malloy

 


Sintesi del fascicolo su Mortimer Augustus Higgs


 

Mortimer Augustus Higgs è nato nel 1958 in un sobborgo di Londra da una famiglia borghese di sangue misto. Il padre, Augustus Gerald Higgs, era un ragioniere Nato Babbano e scomparso nel 1969, quando si scoprì che derubava il suo datore di lavoro. La madre, anch’ella Nata Babbana, insegnava matematica in una scuola elementare Babbana. La famiglia visse trasferendosi di continuo dal Mondo Magico a quello Babbano, perennemente in bilico sulla linea sottile che separa i due mondi.

All’età di 11 anni, Higgs venne mandato a studiare a Hogwarts, dove si dimostrò uno studente mediocre. Conseguì tre G.U.F.O., ma poi rifiutò di proseguire gli studi. Durante la permanenza a Hogwarts, però, divenne subito evidente la sua predisposizioni per gli affari, in particolare per il contrabbando e la vendita agli studenti di tutte quelle merci giudicate proibite, incluso l’alcol, i dolci, le riviste pornografiche, e gli scherzi magici. Con quanto guadagnato, poté trasferirsi a 16 anni in un appartamento della Londra Magica.

Fu allora che conobbe Walter ‘Windy’ Waters, un truffatore che viveva nel suo stesso palazzo. Waters aveva le giuste conoscenze, ma non era certo noto per l’ambizione o l’intelligenza. Introdusse Higgs nella malavita della Londra Magica, divenendo di lì a poco il suo primo seguace. Higgs iniziò la sua carriera criminale apprendendo le Arti Oscuri da alcuni anziani maghi incontrati in quel periodo. Scalò rapidamente i ranghi della criminalità organizzata, con Waters sempre al suo fianco. Waters divenne infatti il braccio destro di Higgs, nonché il suo uomo più fidato, fino alla morte, avvenuta nel 1998 in seguito a un’incursione dell’Ufficio per l’Applicazione della Legge Magica.

A 30 anni, Higgs gestiva ormai buona parte della malavita della Londra Magica e di quella Babbana, con una rete criminale, estesa fra entrambi i mondi, che fruttava circa 12 milioni di galeoni all’anno. Eccezionalmente scaltro e paranoico, Higgs ha impedito per anni all’Ufficio per l’Applicazione della Legge Magica di raccogliere prove che potessero incriminarlo. Grazie alle informazioni fornite da Draco Malfoy durante la Seconda Guerra Magica contro Voldemort, nel 1999 l’Ufficio riuscì finalmente ad avere le prove necessarie per spiccare un mandato di cattura. A tutt’oggi, però, Higgs non è ancora stato rintracciato e arrestato.

Higgs conosce profondamente le Arti Oscure e deve essere considerato un criminale estremamente pericoloso. Per informazioni più dettagliate sul suo conto si rimanda al fascicolo completo, e ai fascicoli dei singoli casi, numerati da H-501.400 a H-501.627.

 

 

 

Harry trascorse il resto del pomeriggio al Ministero, a compilare scartoffie e giustificare il suo operato e quello della sua squadra di fronte a vari burocrati, venuti appositamente di domenica per dargli una bella strigliata. C’erano volte in cui era felice di essere tanto amico del ministro, nonché l’Eroe della guerra contro Voldemort, perché ci sarebbe voluto ben altro per spingere Moody e Arthur a licenziarlo. Tutto però aveva un limite, e Harry era consapevole che il suo margine di protezione diminuiva via via che aumentavano gli spettacolari fallimenti nel caso Malfoy.

Tornò alla villa verso le cinque e mezzo. Si sentiva esausto e temeva che Draco lo avrebbe accolto con una bordata del suo consueto sarcasmo. Malfoy invece stava leggendo sul divano in salotto quando Harry entrò, e il piccolo tavolo