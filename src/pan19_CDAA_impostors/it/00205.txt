«Va bene così? È abbastanza…». Alcide si chinò su di lei, fin quando la barbetta incolta del mento non le solleticò l’orecchio. «…calda?».
«La preferirei un filino più tiepida. Ho una cute molto sensibile, non vorrei che si scottasse», rispose Effie, cercando di non apparire turbata dall’assoluta mancanza di professionalità e bon ton del cosiddetto parrucchiere.
Dopo lo sciacquo, fu la volta dello shampoo.
Mentre Alcide trafficava con i flaconi dei prodotti per capelli, Effie si lasciò distrarre dai lineamenti del suo viso. Aveva il naso un po’ storto e gobbo, notò con stupore. Quel piccolo difettuccio non lo sfigurava affatto, ma (anzi!) lo rendeva ancora più sexy e gli conferiva un fascino selvaggio. Probabilmente Alcide ne era pienamente consapevole e quindi non era ricorso a un intervento di chirurgia estetica di proposito. Oppure (chissà!) se lo era rotto di sua spontanea volontà per ottenere quel particolare effetto. Non sarebbe stata una novità per la gente di Capitol. Lei stessa aveva pensato di farsi impiantare un neo appena sopra il labbro: era sicura che si sarebbe abbinato a meraviglia con il rossetto rosso amaranto Maybelline in Capitol City e la cipria bianco perla. Forse Alcide poteva suggerirle…
«Cos’è questo odore?», chiese allarmata.
Alcide le stava applicando lo shampoo, massaggiando con cura il cuoio capelluto, e lei si era lasciata distrarre da quelle coccole tanto tanto rilassanti. Nei massaggi era bravo, nulla da dire. Adesso Effie capiva perché Lucretia lo aveva soprannominato Alcide Dalle Dita D’Oro.
«Rosmarino».
«Cosa?».
«L’odore che sente. È rosmarino».
«Rosmarino?!».
Effie scattò a sedere come un pupazzo a molla sotto lo sguardo sbigottito di Alcide. «Stai usando uno shampoo al rosmarino sui miei capelli?».
Alcide annuì, esitante.
Effie sgranò gli occhi, inorridita. «Dimmi che è uno scherzo di Lucretia, ti prego. Uno scherzo tanto tanto divertente, ma che è bello solo se dura poco. Sì, è sicuramente uno scherzo. Adesso mi dirai che lo shampoo contiene anche ortica, vero? Ah ah ah, guarda come rido!».
Alcide prese il flacone, lesse l’etichetta, poi tornò a guardare Effie. «In effetti… sì».
«TOGLIMELO SUBITO!».
Alcide fece un salto indietro per lo spavento, e non si mosse più.
Intuendo che non avrebbe ottenuto alcun aiuto da parte sua, Effie saltò giù dalla poltrona e si sciacquò da sola i capelli più in fretta che poté. Poi, con le ciocche gocciolanti e il trucco sciolto che colava sul colletto della camicetta di seta purissima verde Kelly, si piazzò di fronte ad Alcide e gli rivolse lo sguardo indignato che di solito dedicava a Haymitch, quando si presentava ubriaco fradicio a un evento importante.
«Lo shampoo a base di rosmarino e ortica è stato pensato per capelli grassi, perché ha un effetto astringente. I miei capelli, invece, sono secchi e fragili, ragion per cui necessitano di essere idratati e coccolati da uno shampoo all’avena e all’olio di cocco. Senza contare che sono stati appena tinti, immagino che tu conosca la differenza tra capelli tinti e non, giusto?, e che quindi lo shampoo all’avena andrebbe combinato con un prodotto a base di aloe vera e propoli. Cosa che tu dovresti sapere, visto che ti fai chiamare parrucchiere. Sono tanto tanto delusa dalla tua negligenza, Alcide!».
«Si-signorina Trinket, sono davvero dispiaciuto. La mia disattenzione è imperdonabile. Le farò uno sconto…».
«Ci mancherebbe altro!».
«…e le pagherò il conto della tintoria. Adesso però, la prego, torni a sedersi sulla poltrona. Così potrò terminare quello che ho cominciato, questa volta con lo shampoo giusto, e poi proseguire con il taglio. Non la deluderò più, mi creda».
Alcide le porse una scatola di salviette imbevute, lei ne prese una e si tamponò il viso per ripulirlo dal trucco sciolto.
«Lo spero proprio tanto, Alcide».


Effie stava morendo di vergogna, aveva le guance in fiamme.
Alcide era incuneato tra le sue gambe divaricate (“perché in questo modo arrivo meglio alla frangia, si rilassi”), intento a ritoccare le ultime ciocche sul davanti, con il risultato che Effie aveva avuto per non meno di quindici minuti un invidiabile primo piano del tatuaggio sul pettorale sinistro. Si trattava di un nome di donna, Debbie. Pur di non pensare al pettorale guizzante che si trovava a un soffio dalla sua bocca, Effie si era figurata mille e uno scenari sull’identità della donna misteriosa e sul perché Alcide si fosse tatuato il suo nome all’altezza del cuore. La maggior parte di questi scenari si concludevano nello stesso identico modo: Effie consolava Alcide su un letto di petali di rose rosse.
«Non male».
«Come?».
Alcide sorrise. «Credo di aver finito. Mi faccia solo…». Si inginocchiò davanti a lei, sempre incastrato tra le sue gambe (per fortuna quella mattina aveva deciso di indossare un paio di pantaloni verde Kelly da abbinare alla camicetta e alla cintura quasi-rosa-fenicottero!). La scrutò attentamente, facendole voltare il capo prima a destra e poi a sinistra, scostandole una ciocca ancora umida sulla fronte, sistemandone un’altra dietro l’orecchio, sfoltendo qua e là