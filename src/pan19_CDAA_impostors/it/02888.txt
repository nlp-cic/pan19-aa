senza credere a ciò che stava per fare, Otabek afferrò la sua mano, gelida come sempre, issandosi dietro di lui. Inspirò profondamente e cercò di non concentrarsi su quanto fossero fisicamente vicini, più di quanto lo fossero mai stati, con la schiena di Yuri premuta contro il petto e le gambe che strofinavano insieme ad ogni movimento di Astra.

Yuri si voltò a guardarlo e se Otabek avrebbe potuto ignorare la sua vicinanza, non poteva però ignorare i loro nasi che quasi si toccavano. Trattenne il fiato e si riscosse solo quando Yuri gli chiese di prendere le redini. Gli passò le braccia attorno al busto, mentre quelle di Yuri si andarono a posizionare in avanti, le mani sul corno. «Entra nel bosco.» gli disse, in un soffio che si spense sulle labbra di Otabek.

Per un attimo, Otabek credette di aver capito male, poi il respiro gli si bloccò nella gola, fuoriuscendo in un singulto strozzato, mentre stringeva la presa sulle redini. Il suo corpo prese a tremare, ogni nervo si infiammò e ogni muscolo si contrasse al ricordo della paura che aveva provato nel fitto di quella foresta. Un goccia di sudore freddo gli colò lungo la tempia, e Yuri se ne accorse perché la seguì con lo sguardo.

«Non devi avere paura.» mormorò lui, ma non si mosse. «Sei con me.»

«Yuri, per favore, non farmi tornare lì dentro…» Otabek percepì il terrore, mai dimenticato, prendere possesso delle proprie membra e l’unica cosa che lo tratteneva dall’indirizzare Astra lontano da quel posto erano solo gli occhi di Yuri. La sua mano fredda corse a stringergli un braccio. «Fidati di me.» ripeté; la sua voce era calma, sicura e, Otabek avrebbe potuto giurarci, sincera. Yuri non voleva fargli del male, Yuri non voleva abbandonarlo nel bosco, né voleva guidarlo dalla Regina. Prese un paio di profondi sospiri, che uscirono tremanti dalla sue labbra dischiuse. Senza pensarci, si fece più vicino a Yuri e adesso era sicuro che l’altro potesse sentire il suo cuore martellare dentro la sua cassa toracica, ancora in preda al panico.

«Beka?»

Quell’unica parola gli fece scattare la testa verso l’alto, incrociando di nuovo gli occhi di Yuri. Era evidente che neanche l’altro fosse sicuro di cosa aveva appena detto, ma Yuri era impulsivo, probabilmente aveva pensato a quel soprannome e l’aveva semplicemente usato, senza rifletterci più di tanto.

La presa di Yuri sul suo braccio si strinse e lui cercò di muoversi sulla sella per poterlo guardare. «Non so come provarti che non farò niente, quindi devi solo fidarti di me, per una volta. E ho bisogno che tu guidi Astra, perché io non so farlo.» sembrava quasi ferito dalla mancanza di fiducia di Otabek nei suoi confronti e Otabek non poteva far nulla in proposito, non perché non si fidasse, ma perché la consapevolezza di essersi perso, la paura di stare per morire e la perdita di ogni speranza avevano lasciato un solco troppo profondo.

Però Yuri era lì con lui, e lui non aveva paura di Yuri, non poteva aver paura di Yuri, non se lui gli stringeva il braccio e non se lo fissava negli occhi in quel modo.

Abbassò le palpebre, così da non dover vedere l’esatto momento in cui si sarebbe lasciato la radura alle spalle. «Guidami.» gli disse e percepì il modo in cui la schiena di Yuri si distese, appoggiandosi al suo petto.

La voce di Yuri risuonava chiara, mentre si inoltravano nella fitta boscaglia, ma Otabek non sentiva Astra lamentarsi, come se il suolo non fosse ricoperto da arbusti secchi e graffianti. Per un attimo gli parve che Yuri avesse poggiato la testa sulla sua spalla, ma la sensazione scomparve dopo pochi secondi.

Cavalcare ad occhi chiusi era una delle cose più strane che avesse mai fatto: nonostante l’adesso sottile paura di cui ancora non era riuscito a liberarsi, la vicinanza di Yuri e la calma di Astra avevano avuto l’effetto di rilassarlo e Otabek stesso aveva preferito concentrarsi sui suoni che lo circondavano. Non c’erano urla, non c’erano fruscii sinistri e il vento non faceva stormire le foglie in mille sussurri inaudibili, gli zoccoli di Astra affondavano nella neve e la schiacciavano scricchiolando, ma non c’era niente di strano, niente di pauroso. Si permise di sospirare, e sentì Yuri ridacchiare. «Siamo quasi arrivati, falla girare verso sinistra.» Otabek non vedeva dove fossero, ma sentì un rumore diverso, come se Astra stesse camminando su erba morbida e non sulla neve. La cavalla nitrì piano accelerando il passo fino a che Yuri non gli chiese di fermarla. Otabek tirò le redini e le lasciò andare, senza però spostare le proprie braccia da attorno a Yuri.

«Adesso puoi aprire gli occhi.» gli mormorò, poi gli sollevò un braccio per poter scendere. Anche quella volta, Otabek si aspettava lo stridio della neve sotto la suola degli stivali, ma non venne mai e l’atterraggio di Yuri venne attutito dal terreno.

Anche l’odore era diverso, più dolce e umido e Otabek poteva giurare di riuscire a sentire il rumore di acqua che scorreva lì vicino. Aprì gli occhi, gradualmente, e lo spettacolo