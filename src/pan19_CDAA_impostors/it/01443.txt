possiamo sempre andare là e scoprirlo. Prendo il cappotto," e così detto indossò soprabito e cappello e, insieme a Yaone, presero la strada ormai diventata buia, superarono alcuni edifici e, imboccato un viottolo che serpeggiava lungo il fianco della montagna, si diressero verso la chiesa del villaggio.

Nel frattempo, Hakkai aveva avuto conferma che nessuno dei suoi amici o conoscenti era venuto in possesso del suo cavallo, né, per sfortuna, l'aveva visto quella sera.

"Ehi, non preoccuparti. Lo troveremo."

Gojyo si accese una sigaretta e si sedette accanto a lui su una delle panche davanti al saloon. Dall'interno del locale provenivano le voci degli avventori che sovrastavano ogni altro rumore sulla strada, illuminata solamente dalla fioca luce della luna. Hakkai era grato che Gojyo fosse con lui, e ancora di più che, vista l'ora, fosse ancora ragionevolmente sobrio.

Quando poco prima era entrato al locale per annunciargli il disastro, l'aveva trovato seduto al tavolo con altri tre o quattro avventori e alcune bellezze che giravano introno alle sedie, in attesa di vedere i risultati della partita a carte per decidere a chi accordare il loro favore quella notte. Gojyo aveva opposto una simbolica resistenza, ma aveva acconsentito a lasciare la partita – e un'eccellente mano di carte, se Hakkai aveva visto giusto – per seguirlo, perciò Hakkai aveva di che essergli grato.

Certo, sarebbe stato meglio che Gojyo avesse, per qualche motivo, preso Jeep con sé; Hakkai gli avrebbe fatto una lavata di capo sul fare qualcosa di quel genere senza avvertirlo, ma la situazione si sarebbe risolta. Invece del suo amato animale non vi era traccia, e insieme i due uomini si erano trovati a bussare di porta in porta a chiedere se qualcuno avesse visto qualcosa. Quando avevano bussato alla porta di Sanzo, un cacciatore di taglie che per qualche ragione aveva deciso di fermarsi al villaggio a tempo indeterminato, questi aveva dato loro la stessa risposta di tutti gli altri: "Non ho visto il tuo cavallo da nessuna parte." Poi aveva aggiunto: "Come diavolo è possibile farsi rubare un cavallo in questo modo in pieno giorno?"

Hakkai accettò la critica con un sorrisino tirato, e prima che Gojyo potesse ribattere qualcosa in sua difesa, Goku, di cui Sanzo si prendeva, se non cura, almeno la responsabilità, era apparso sulla soglia con gli occhi spalancati e la bocca aperta. "No! Hanno portato via Jeep? Perché?"

Sanzo sbuffò, ma non ci fu verso di mandare il ragazzo a dormire. Quando ebbe sentito tutta la storia si dichiarò intenzionato più che mai a voler dare una mano, e nonostante Sanzo non ne fosse entusiasta, i due si ritrovarono presto uniti al gruppo di ricerca.

Le strade erano ormai quasi deserte, e le ricerche infruttuose terminarono poche ore dopo. Una volta abbandonato il cuore del villaggio, i quattro avevano fatto il giro dei ranch e delle case dove sapevano esserci altri cavalli, nella speranza che Jeep fosse stato trovato da un proprietario terriero mentre vagava tra le montagne o attirato dai suoi simili.

Anche quel piano fallì – e ad un certo punto un vecchio signore eccessivamente eccitabile per poco non sparò sopra le loro teste nel cuore della notte, temendo che loro avessero intenzione di rubare i suoi animali – e i quattro si ritrovarono di nuovo davanti alle porte del saloon, i visi pallidi e tirati che contrastavano così tanto con le voci allegre e ubriache che provenivano dall'interno del locale.

Gojyo e Sanzo si arrotolarono un paio di sigarette, mentre Goku si accucciò ai piedi di Hakkai e lo osservò dal basso, il capo chinato da parte, e i grandi occhi dorati sollevati verso di lui: "E adesso che si fa?"

Hakkai gli diede un colpetto sulla spalla. Era ad un punto morto. Aveva sperato così tanto che quella ricerca notturna portasse i suoi frutti che per tutte quelle ore aveva relegato ad un angolo della propria mente Yaone e degli accordi che aveva preso con lei. Se ne rammentò in quel momento, e sollevò istintivamente gli occhi verso Sanzo e Gojyo che borbottavano tra loro mentre si passavano la sigaretta di mano in mano.

Hakkai notò distrattamente e con un mezzo sorriso come i visi di Gojyo e Sanzo fossero vicini quando, un cerino acceso tra loro ad illuminare i profili dei loro nasi, si accesero un'altra sigaretta ciascuno.

"La signorina Yaone dovrebbe essere andata dallo sceriffo," disse, attirando l'attenzione di tutti i presenti.

Sanzo si strinse nelle spalle. "E con ciò?"

Hakkai lo guardò gettare il mozzicone di sigaretta al suolo e schiacciarlo con lo stivale, e poi disse: "Vi è andata per conto mio, per chiedere il suo aiuto nel caso, come è stato, che Jeep fosse stato veramente rubato. Credo dovremmo riunirci a lei e parlare anche noi con lo sceriffo." 

"Che seccatura," sbottò Sanzo, ma poi disse: "Bene, voi due state qui, ci andremo io e Goku."

Gojyo inarcò un sopracciglio. "E quando mai? L'egregio Sanzo che si offre di sua iniziativa di fare qualsiasi cosa?"

Sanzo lo fulminò con un'occhiataccia. "Ci saremmo dovuti andare comunque domani mattina per ritirare una taglia. In questo modo prendiamo due piccioni con una fava."

"Ovviamente doveva esserci qualcosa sotto…"