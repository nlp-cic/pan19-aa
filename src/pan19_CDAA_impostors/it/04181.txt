viso e, avvolta nei suoi vestiti pesanti da sci, si spinse giù, lungo la pista che si snodava di fronte a lei. Zhurong, al suo fianco, la raggiunse subito, sfrecciandole accanto e poi superandola con un piccolo turbine d'aria.

Non che fosse una sciatrice abituale, erano anzi anni che non praticava quello sport, da quando Kongming si era fratturato una gamba su una pista forse di livello un po' troppo difficile; sebbene non avessero perso l'abitudine di andare in vacanza sulla neve, il tempo passato a sciare si era ridotto gradualmente, fino a sparire del tutto, sostituito da più semplici escursioni o pomeriggi passati al caldo.

In quel momento, Yueying, col vento fresco sul viso, sfrecciando sulla pista, ricordò come mai aveva preso a passare le proprie vacanze in montagna: il momento in cui gli sci macinano neve e metri sotto i piedi, il vento sulla pelle, il comfort dei vestiti da sci erano sensazioni che le erano mancate profondamente. Seppur avesse amato molto i momenti trascorsi in baita, in quel momento si sentì più viva che mai.

Raggiunse Zhurong e le si avvicinò abilmente, rivolgendole un sorriso rapido prima di tornare a concentrarsi sul terreno; tenne la curva in modo invidiabile e poi, finalmente, sfrecciò via, verso il fondo che l'attendeva, superando una coppia che se la prendeva comoda. La sua compagna le tornò accanto pochi metri dopo, per percorrere insieme l'ultimo tratto, l'una accanto all'altra.

Arrivarono in fondo velocemente, fermandosi poco più in là rispetto ad un gruppo di persone che parlottava.

“Non mi sentivo così da... da anni!” esclamò Yueying, con un largo sorriso sul viso arrossato.

Togliendosi gli occhiali da sole, Zhurong rise di rimando, intenerita dalla felicità che colorava di rosso le guance della sua compagna. “Lo vedo. Per essere una che si lamenta sempre della vecchiaia, devo dire che sei una scheggia!”

“Come ci si può sentire vecchi, di fronte a una pista così bella?”

“Potremmo sentirci un po' più vecchi oggi pomeriggio, di fronte a dei buoni spuntini al caldo... sai, per rilassarci dopo una mattinata sugli sci.”

A Yueying tornarono in mente i dolci pomeriggi trascorsi con il suo ex marito a chiacchierare di storia e filosofia e, sebbene non lo avesse mai paragonato a Zhurong, in quel momento non poté fare a meno di chiedersi se mai quel pomeriggio sarebbe stato intellettualmente intenso come quelli a cui era stata abituata.

“Credo proprio che ne avremo bisogno, ho intenzione di spostarmi su una pista un po' più complicata... ah, voglio anche imparare come si maneggia uno snowboard!”

Zhurong, dal canto suo, cercò di immaginare una persona posata come la sua dolce metà scatenarsi su uno snowboard, ma l'immagine che ne uscì fu estremamente comica; cercando di non ridere ma non potendo reprimere anche il semplice sorriso, si allungò a baciarle le labbra protette da un buono strato di burrocacao, gustando il delicato sapore di mandorla che si spargeva anche sulla sua bocca.

“Sono convinta che sarai un'ottima snowboarder... ma attenta a non farti male, hm?” le rispose dolcemente, carezzandole una spalla tra gli strati di stoffa spessa e calda. “Voglio dire, non mi dispiacerebbe farti da infermiera, ma sono convinta che una vacanza senza incidenti sarebbe perfetta.”

“Ed io che credevo volessi venire con me.”

“Beh... qualche anno fa mi sono rotta entrambe le gambe in snowboard, è stato orrendo. So che perseverare è la parola d'ordine, ma penso che mi atterrò al più comune, e sicuro, sci.”

Yueying non poté non ridere di fronte alla prova che anche due persone così agli antipodi come il suo ex marito e la sua attuale compagna potessero avere delle cose in comune. Si tolse gli occhiali da sole, anche lei, e strinse gli occhi per il bagliore improvviso del sole sulla neve, e tornò a rivolgersi alla sua partner: “Spero che non fosse nulla di serio.”

“Mi verrebbe da pensare che la cosa non ti interessi realmente, data la risatina... ad ogni modo no, mi sono ripresa del tutto.”

“Scusami.” Yueying si allungò, di rimando, verso la compagna per darle un bacio veloce. “Se dovessi avere problemi o malesseri, dimmelo e ti accompagnerò volentieri al caldo.”

“Scuse accettate. Adesso, vogliamo raggiungere la prossima pista? Mi piace sciare con te, sei uno spettacolo per gli occhi!”

“Adulatrice.”

Zhurong scosse il capo, divertita, ed insieme si avviarono dolcemente verso la funivia.

“E del bob, che ne pensi?” continuò Yueying, allontanandosi nella neve, inforcando di nuovo gli occhiali contro il sole.

“Continuo a non capire come fai a sentirti vecchia, credimi.”

“Cerco nuove emozioni, non sciavo così da anni!”

“Che ne dici se per stavolta torniamo a casa tutte intere?”

 

Day 19: In formal wear - General Audiences

La prima della stagione teatrale invernale era sempre gremita di gente e richiedeva, ovviamente, un abbigliamento formale. Il teatro, notoriamente frequentato da gente di un certo ambiente, sembrava uscito direttamente da uno di quei film i cui protagonisti vivevano vite agiate piene di problemi derivati dai rispettivi status sociali.

Zhurong, così poco abituata a