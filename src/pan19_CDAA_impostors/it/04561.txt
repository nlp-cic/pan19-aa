riprovarci e alla fine era arrivata Ayla.

Quando percepì la voce acuta e allegra della bambina a Cullen parve quasi surreale, eppure era lì, la sentiva provenire dall'esterno delle mura e si stava avvicinando all'ufficio. Cercò di riscuotersi e assumere un'espressione il più serena possibile e scese al piano inferiore. Ayla arrivò di corsa, come un terremoto, uno scricciolo con una massa di riccioli biondo-rossicci spettinati e i vestiti da maschietto sporchi ovunque.

Salutò Cullen con un versaccio che doveva somigliare ad un “Ciao papà” e, seppur presa dalla frenesia infantile, gli concesse persino un fugace abbraccio.
La tallonava suo zio Ruadhan, il gemello di Kathara, con la solita maschera di strafottenza dipinta sul viso disseminato di efelidi. Nonostante si fosse unito all'Inquisizione da qualche anno, a differenza della sorella, Ruad stentava a perdere certe spigolosità caratteriali tipiche dei Dalish; su alcune piccole cose, in realtà, aveva dovuto rassegnarsi; la più difficile era stata proprio accettare il Comandante shemlen come parente. I due non erano mai diventati amici, ma vigeva uno stato di civile convivenza.
Si salutarono con un cenno del capo mentre Ayla, all'improvviso calma, espresse il desiderio di poter disegnare.
Ruad notò i cocci di vetro a terra e l'aria tetra di Cullen mentre questi osservava la figlia riempire un foglio di scarabocchi. L'elfo si sedette su un angolo libero della scrivania e incrociò le braccia: «Non per farmi gli affari tuoi, cognato» cercò di parlare a bassa voce «Ma non ti ho mai visto con questa faccia da funerale.»
«Lascia perdere, Ruad.»
«Come vuoi» scrollò le spalle senza sentirsi offeso, in fondo non erano mai stati in confidenza «mi basta che lei stia bene.»
Adorava sua nipote e aveva intuito che il turbamento di Cullen derivava da lei, ma sapeva che chiedere a Kathara sarebbe stato più facile.
A toglierli dall'impaccio giunse pcoco dopo qualcuno a bussare alla porta e, senza nemmeno attendere il permesso, si fece strada all'interno dello studio.

«Una riunione di famiglia e non sono stata invitata? Potrei offendermi fratellino!» la voce squillante di Mia, la sorella maggiore di Cullen, era inconfondibile. Da quando era diventato padre, Mia si era premurata di aiutare gli occupatissimi novelli genitori nelle cure della neonata passando alcuni mesi l'anno a Skyhold; l'iniziativa si era fatta consuetudine e la donna era diventata un'ospite quasi abituale al castello.

La zia si precipitò a coccolare la nipotina, dal canto suo Ayla cercò di divincolarsi dall'amorevole morsa: difficilmente era una marmocchia da baci.
Ruad si gustò divertito la scena, dopodiché inizio a punzecchiarla «È proprio un brutto vizio il tuo di non aspettare che ti invitino ad entrare donna, lo sa anche un selvaggio come me» era uno dei suoi passatempi preferiti far uscire la shem dai gangheri.
«Non cominciare, non ho voglia di battibeccare!»
Mia incenerì il Dalish con lo sguardo e lui rise: «Come? Come? Questa è nuova!»
Affiancato da Ayla, Cullen assistette irritato all'ennesima schermaglia fra i due.
«Papà, perché gli zii litigano sempre?»
«Non lo so»
«Cose da grandi?»
«Già... ti va di fare un giro sui bastioni, da'len?»
La sua padronanza dell'elfico era rimasta piuttosto rudimentale, ma gli piaceva il suono della parola da'len e spesso Cullen la usava come vezzeggiativo parlando alla sua piccola.
«Sììì!» Ayla cominciò a saltellare entusiasta: i bambini si facevano felici davvero con poco.
Mano nella mano, padre e figlia uscirono. La passeggiata gli parve fin troppo breve e si sentì fortunato come non mai nel poter rispondere al solito centinaio di perché chiesti dalla bimba, si sentì smisuratamente riconoscente.





~*~




«Sapevo di trovarti qui.»
Al principio il Comandante non si accorse dell'arrivo di Lavellan, assorbito com'era dalla preghiera. Il tempo passato nella cappella dedicata ad Andraste era sempre corroborante per lui, amava l'intimità e la sensazione di pace e sicurezza che quel luogo riusciva a trasmettergli.
Non diede risposta all'affermazione, si girò solamente a osservare la sua compagna, stavolta in uno stato d'animo non belligerante. Era splendida, sulla soglia la luce proveniente dell'esterno pareva circondarne la figura richiamandogli per un attimo alla mente una creatura sovrannaturale benigna, una forza ispiratrice scaturita dalle sue invocazioni al Creatore. Indossava un abito lungo verde chiaro con le spalle scoperte e delle ampie maniche che partivano da metà braccio; i capelli rossicci, che lui trovava bellissimi, erano raccolti e nell'acconciatura erano stati fissati alcuni piccoli fiori bianchi: gli ricordavano quelli di mandorlo. Aveva un'eleganza sobria e la grazia quasi eterea connaturata alle donne elfo spiccava ancora di più quelle rare volte in cui Thara portava abiti femminili.
«Stai magnificamente» le disse con un sorriso «dovresti farlo più spesso» e le fece cenno di sedersi accanto a lui, su di un panchetto davanti alla statua di Andraste.
Lei replicò con una smorfia ironica: «Ti ringrazio, ma lo sai che così non sono a mio agio... però potrei considerare la cosa per una serata a due, se mai succederà di nuovo di averla, una serata per noi, e in