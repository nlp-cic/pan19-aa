attorno al falò, facendosi cullare dalla dolce melodia dei flauti e dei liuti, spontanea, libera...

«No, no, no, e ancora no!» la sgridò Cyril, interrompendo i suoi pensieri «Dopo il branle è il piede sinistro a fare un passo avanti, non il destro!»

Ellana sbuffò apertamente, senza curarsi della faccia paonazza del suo maestro, e ruppe la posizione, aspettandosi un’altra strigliata.

«L’allemande è solo l’introduzione dell’intera suite!» continuò l’omiciattolo, mentre le girava attorno, mani sui fianchi e sguardo critico. «E non siamo ancora arrivati alla courante! Non oso immaginare cosa sareste capace di combinare con un ritmo più incalzante...»

Ellana aspettò che la sfuriata passasse, elencando tra sè e sè tutti i motivi per cui una pagliacciata del genere fosse necessaria; nessuno riuscì a convincerla del tutto. Quando sembrò essersi placato, Cyril afferrò il bastone con cui portava il tempo di danza e annunciò: «Riprendiamo. Dall’inizio. Un… deux… trois...»

Ellana riprese la posizione di apertura e aspettò che la musica iniziasse. Appena ciò accadde, posò il piede destro leggermente dietro al sinistro, sulla punta, ma non terminò neppure il gesto che venne bloccata di nuovo.

«Arrêtez! Fermatevi!» gridò l’istruttore; Ellana si morse la guancia per evitare di sbottargli contro. «Avete dimenticato la révérence! E’ la quarta volta che vi devo correggere, quanto altro ancora dovrò ripetermi? E’ inaccettabile che mi sia stata affibbiata un’allieva così incapace da non saper nemmeno apprendere le basi… comprendo che provenite da gente a malapena civilizzata, ma mi sarei aspettato altro dall’Araldo di Andraste...»

Quand’è troppo, è troppo, pensò Ellana. Le sue dita formicolavano dalla voglia di lanciargli un fulmine addosso e arricciargli quei quattro peli che si ritrovava al posto dei capelli, ma, per fortuna dell’ometto, i suoi piani di vendetta furono interrotti da una terza voce.

«...o, invece, la colpa è da attribuire all’insegnante, ovvio» si intromise Vivienne, che fino ad allora era rimasta seduta in disparte ad osservare la lezione in silenzio.

Cyril de Montseur si voltò nella sua direzione, oltraggiato e sorpreso, dandole però modo di distrarsi dai suoi istinti omicidi.

«Pardon, Madame?»

Vivienne si alzò dal suo scranno e si avvicinò: mai prima di allora Ellana era stata così grata dell’aura di potenza e timore che la donna emanava e mai, soprattutto, si sarebbe aspettata di vederla schierarsi dalla sua parte.

«Non credevo foste diventato anche sordo, monsieur» rispose con nonchalance l’incantatrice «Eppure, visto che pare questo il caso, sarò costretta a ripetervelo: il problema, sia beninteso, non è la lady Inquisitrice qui presente, ma voi, monsieur de Montseur»

Ellana non potè trattenersi dal guardare la scena: a quel punto il volto di Cyril era diventato più che paonazzo, di una sfumatura di rosso che probabilmente neanche Josephine sarebbe stata in grado di catalogare; le sue guance erano gonfie come se stesse trattenendo il respiro in bocca e le orecchie quasi fumavano per la pressione. Vivienne non battè ciglio a quella manifestazione di rabbia, anzi, con calma assoluta le disse: «Cara, tutto questo trambusto potrebbe causarti un fastidioso mal di testa; che ne dici di prendere qualche minuto di pausa, per schiarirti le idee?»

Ellana non se lo fece ripetere due volte, troppo stizzita persino per vedere l’Incantatrice umiliare quel pallone gonfiato, e marciò fuori dalla stanza come una furia: il suo unico pensiero era quello di allontanarsi da quell’incubo il più veloce possibile, senza badare alla direzione che avrebbe preso. Ignorò tutti i dignitari che si piazzavano sulla sua strada e ad un certo punto, forse la sua espressione infuriata servì a qualcosa, nessuno osò più avvicinarla.

Senza accorgersene, lasciò la dolce quiete del giardino e, percorrendo i camminamenti delle mura di cinta, arrivò infine al cortile esterno. Scese le scale che fiancheggiavano la taverna -l’insegna recante la scritta “Riposo dell’Araldo” ondeggiava sotto l’effetto del vento con un fastidioso cigolio- e girò a sinistra, con l’intenzione di andare a colpire qualche fantoccio con Cassandra per sfogarsi. Appena ebbe svoltato l’angolo, però, qualcosa -o qualcuno?- colpì il suo stomaco e, con un gemito a malapena strozzato, dovette mantenersi al muro per non cadere.

«Fenedhis lasa!» imprecò ad alta voce «Guarda dove cammini la prossima vo...»

Si bloccò quando vide che la persona con cui si era scontrata era Solas, il quale, nel frattempo, si era chinato a raccogliere diversi volumi che dovevano essere caduti a terra per l’impatto, tentando poi di pulirli dal fango che li aveva insozzati.

«Inquisitore» la salutò lui, completamente insensibile al suo eccesso di ira «Non era mia intenzione venirti addosso. Ti ho forse fatto male?»

«No! No, no, io...» rispose precipitosamente. La sua compagnia era riuscita in un istante ad attenuare la sua collera, lasciando spazio a confusione e, in parte, imbarazzo. Osservò per un momento i pesanti tomi che portava di nuovo in mano: dovevano essere stati loro a colpirla. Avevano un aspetto molto vecchio,