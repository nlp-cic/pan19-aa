il click della polaroid aveva la certezza che in quel momento erano davvero lì, davvero insieme, davvero loro, nonostante il groppo che gli cresceva in gola.

Se lo sarebbe fatto bastare. Sarebbe stato in quel momento, l'avrebbe respirato a pieni polmoni. E non avrebbe chiesto di più di quello che Alex sarebbe stato disposto a concedergli.




*


La luce sta scomparendo, i colori del parco Sempione si fanno più freddi, e la videocamera insegue il movimento lento della giostra con i cavalli; si sentono le urla dei bambini, dietro la camera più chiara c'è quella di Genn che ride e poi chiede "saliamo?".



E allora sono su e ci sono le loro mani intrecciate che tengono il manubrio del loro cavalluccio, le dita che si districano per ingarbugliarsi di nuovo.



Poi c'è ancora Genn di spalle, con il suo giubbotto di jeans e i capelli scompigliati dal vento fresco, la testa all'indietro per permettere agli occhi di guardare quanto in alto si spinge la giostra con i seggiolini con le sue luci bianche e la confusione di colori data dalla velocità che mischia la realtà come se fosse la tavolozza di un pittore disordinato. 



Il cielo imbrunisce dietro di lui quando Genn si gira e si ritrova a guardare l'obiettivo divertito; si lecca le dita appiccicose della mano che non tiene lo zucchero filato e poi ride di un risata ampia e sincera, con le guance rosse e gli occhi socchiusi e avvicina la mano alla videocamera per farsi sparire.



E c'è il buio delle sue dita. 





*

L'orologio della metro segnava le undici passate e avvisava che il prossimo treno sarebbe arrivato entro dieci minuti. Genn e Alex avevano appena guardato scivolare via quello appena partito con i petti che si alzavano e abbassavano a ritmo frenetico per la corsa che avevano fatto.

Erano soli ad attendere e Genn si era ritrovato a ridere e poi a fare una giravolta e a cantare le canzoni ascoltate poco prima al concerto a cui erano stati insieme di un gruppo sconosciuto trovato per caso su un volantino. Alex lo guardava divertito; si era seduto su una panchina lì vicino e si godeva lo spettacolo di un Gennaro euforico e libero, aperto.

Poi si era appoggiato con la schiena al muro dietro di sé, la schiena che andava a reclinarsi anch'essa all'indietro e gli occhi che si facevano pesanti e chiedevano un po' di riposo. Li aveva chiusi, lasciandosi ad un sospiro tranquillo. Quando Genn gli si era buttato accanto aveva sentito le labbra piegarsi in un sorriso leggero, aveva voltato la testa nella sua direzione e aperto pigramente gli occhi ed eccolo lì: guance e orecchie accaldate, labbra rosee e occhi grandi, pieni di entusiasmo, i capelli leggermente sudati.

"Copriti bene, se no poi ti ammali" gli aveva detto con tono piatto, allungando la mano per stringergli meglio la sciarpa al collo e passargliela tra i capelli per allontanarli dalla fronte.

"Tanto ho te".

E non aveva senso, non c'entrava niente, ma allo stesso tempo Alex non aveva mai sentito una verità più certa dentro di sé e una persona così sua tanto quanto sentiva lui; quindi si era fatto prendere per un braccio e trascinare sul treno appena giunto, per poi rimanere a guardare Genn tutto il viaggio di ritorno che faceva dondolare le gambe avanti e indietro e continuava a cantare, i loro riflessi stanchi nel vetro di fronte un'immagine indelebile nella sua mente per tutta la notte passata sveglio nel letto a pensarci.




*


Qualche foglia fuori fuoco si intromette nell'inquadratura: c'è una stradina silenziosa che sfocia in un viale affollato, si vede il via vai di chi la attraversa da un lato e chi dall'altro e il chiacchiericcio tipico del centro accompagna lo squarcio di vita del tardo pomeriggio. Quasi tagliati dal tutto, relegati a sinistra ci sono loro: Genn rivolto verso l'obiettivo con le mani sul viso di Alessio, lui che lo tiene per la schiena, quasi in un casquet, e bacia le sue labbra sorridenti. 



Ci sono alberi e erba secca e inverno che soffia su di loro; ci sono persone che si portano dietro le loro vite. C'è un film intero in una sola ripresa.



Eppure rubano tutta la scena.





*

Freddo, piumone, Alessio che dormiva. Genn lo guardava, le mani sotto il cuscino, la bocca semiaperta nella meraviglia di averlo con sé. Si era accoccolato meglio al suo fianco, coprendo entrambi con il suo piumone e poi aveva sussurrato contro il suo petto un segreto.

"L'ho trovato, Alex. Avevi ragione tu, l'ho trovato in un bacio e tutto il tempo pensavo a te".

Ma lui era rimasto immobile nel suo sonno; Gennaro aveva chiuso gli occhi.

Andava bene così.




*


C'è il filtro in bianco e nero impostato e si sentono i rumori dei tasti premuti e dell'obiettivo e delle lenti che vengono sistemati a dovere. Quando tutto è pronto la fotocamera passa dal riprendere il legno del pavimento a delle coperte bianche tutte attorcigliate tra loro e risale, risale fino alla cima del letto, con i cuscini in disordine e Genn che dorme, la sua figura che si alza e si abbassa piano nel ritmo pacato del suo respiro nel sonno.



Piano piano la fotocamera sale