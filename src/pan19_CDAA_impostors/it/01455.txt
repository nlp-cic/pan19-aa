Te lo prometto."

"Lo so."

"Bravo. E ora tirati su e cerca di darti un tono. Vorrai essere al meglio di te quando arriverà, o no?"

"Sì." Un istante di silenzio, un tremolio nella voce e poi un altro: "Sì" mentre sollevava lo sguardo e per l'ennesima volta si ritrovò a fissare con impazienza il portone chiuso, in attesa del momento in cui avrebbe visto comparire una fetta di luce sul pavimento di granito e una figura familiare non ne fosse emersa, baciata dal sole del primo mattino.

Reiner osservò il suo profilo, gli occhi spalancati, il naso importante dalle narici dilatate, il mento che tremava nonostante Bertoldt facesse del suo meglio per tenerlo fermo, e sentì una fitta familiare serrargli il petto mentre le palpebre pungevano nello sforzo di trattenere le lacrime.

L'evento non era sfarzoso; la chiesa che avevano scelto, quella cara chiesetta di campagna abbarbicata sulla collina sulla quale giocavano e correvano fin da quando erano bambini era stata decorata sobriamente, e gli invitati si riducevano alle loro famiglie e ad alcuni dei loro più cari amici. Reiner osservò il tutto con una rapida occhiata: non era molto, forse, dal punto di vista un estraneo, ma era tutto ciò che Bertoldt aveva sempre desiderato, il che lo rendeva semplicemente perfetto.

Bertoldt era felice – be', forse non ora, attanagliato com'era da i suoi dubbi e dalle sue ansie, ma lo sarebbe stato presto, felice come non lo era mai stato in vita sua, e Reiner non poteva far altro che essere felice per lui, o fingere di esserlo al meglio delle sue capacità.

Perché per quanto impegno ci avesse messo per aiutare con i preparativi, per quanto entusiasmo e positività cercasse perfino adesso di infondere al suo migliore amico, c'era una parte di lui che sarebbe stata felice di vedere quella porta chiusa per sempre. Avrebbe cullato nel silenzio l'immagine di Bertoldt sconvolto, disperato, sfatto; gli avrebbe stretto le braccia attorno alle spalle e lo avrebbe portato via, lontano da quel paese, lontano da quella vita pacata, serena e splendida, lo avrebbe stretto a sé fino a togliergli il respiro, fino a che Bertoldt non l'avesse visto, fino a che non avesse capito, e allora, in quel frammento oscuro della sua immaginazione, Bertoldt l'avrebbe accolto e accettato e avrebbe ricambiato – finalmente – quei sentimenti che Reiner aveva portato con sé da così tanto tempo che aveva cominciato a pensare avessero fatto sempre parte di lui.

L'organo, funesto portatore di buona novella, fece risuonare tra le quattro mura della chiesa la prima nota trionfale, poi la seconda, e la porta si aprì. Il sole irruppe con violenza nella piccola chiesetta buia, facendo rivivere i marmi delle colonne e i fiori candidi arrampicati sulle panche.

Annie, bianca e oro e luce, avanzò lungo la navata con il braccio posato a quello di suo padre, il passo sicuro, gli occhi levati avanti a sé e appena una spruzzata di rossore sulle guance a tradire l'emozione che provava in quel momento.Bertoldt aveva steso le braccia lungo i fianchi, i pugni chiusi, e Reiner non sapeva davvero se ridere o piangere – ma in realtà lo sapeva, lo sapeva benissimo, e rise, la mano sempre stretta sulla sua spalla.

"Allora, visto che è arrivata alla fine?"

"È bellissima. È meravigliosa, non è..."

"Questo è a lei che dovresti dirlo."

"Rei?"

"Mh?"

"Grazie."

Gli occhi di Reiner bruciavano. "Ma di cosa?"

"Per tutto. Se non fosse stato per te io forse non avrei mai nemmeno trovato il coraggio... Grazie. Grazie, davvero, di cuore."

"Non ringraziarmi."

"Rei..." Bertoldt si voltò, la sua attenzione richiamata forse da quell'incrinatura innaturale della voce dell'altro, e per un lungo istante, assordati dalle note dell'organo, i due rimasero a guardarsi. "Rei? Stai piangendo?"

Reiner esalò un lungo respiro, conscio solo degli occhi di Bertoldt fissi su di lui, e per un momento nella sua mente balenò l'idea di lasciar uscire le lacrime e insieme ad esse la verità, tutta quanta e allora, forse... forse Bertoldt non si sarebbe sposato, dopo tutto. Dolce, sensibile, il suo Bertoldt non sarebbe potuto rimanere impassibile davanti a tutto quello, non sarebbe potuto andare avanti come se nulla fosse ora che sapeva, non avrebbe scelto di essere felice lui solo, lasciandosi alle spalle il cuore sanguinante di chi per tutta la sua vita non aveva fatto che amarlo in silenzio.

Ma come avrebbe potuto, Reiner, vivere con la consapevolezza buia, viscida, oscura di aver mutilato in modo irreparabile quel cuore a cui teneva più che alla sua vita stessa?

"Sono felice per te, brutto scemo!"

Bertoldt sorrise e gli gettò le braccia al collo, e Reiner lo strinse a sua volta, forse con più forza di quanta avrebbe dovuto, forse per più tempo di quanto fosse appropriato, ma andava bene così. Se questo era tutto ciò che poteva avere, allora si sarebbe accontentato.

Annie raggiunse l'altare e Bertoldt si voltò di nuovo verso di lei, un sorriso raggiante che si rispecchiava sui loro volti – e