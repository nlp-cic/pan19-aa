Hannibal, sempre la sua ancora alla realtà. Qualunque fosse quella realtà presentatagli.

Pensò, sentendosi un vigliacco, che avrebbe giocato sul suo stato febbrile per giustificarsi l’indomani, nel caso ce ne fosse stato bisogno. E si riaddormentò respirando lo stesso odore che aveva respirato quel giorno, quando era entrato in Istituto e aveva rivisto Hannibal dopo tre anni. L’aveva sentito attraverso le feritoie del vetro, la stanza stessa ne era satura: l’odore che associava al tumulto dei suoi sensi.

Non parlarono di quella notte il giorno dopo, non ne parlarono il giorno successivo.

Il raffreddore di Will andò via via guarendo liberandolo almeno di quel problema.

Rimanevano l’osso rotto, il braccio che bruciava e la sua testa che rimuginava alla velocità della luce.

Ed era sempre colpa di Hannibal; non una dannata cosa, nella vita di Will, si scostava da lui.

Hannibal lo stava aiutando a mettersi seduto per mangiare. Col collo dell’uomo vicino Will inalò il suo odore e in un attimo la notte dell’incubo si ripresentò con prepotenza alla sua mente.

Perché Hannibal doveva fargli quest’effetto? L’effetto di un abbraccio ricevuto proprio nel momento di bisogno estremo.

Hannibal era tutto il contrario di questo, non c’era nulla in lui che potesse suggerire cura e attenzione. Perché?

Perché a Will si chiudeva la gola se pensava al periodo in cui gli era stato lontano?

L’ultimo pensiero gli fece vedere rosso. Si scostò dall’uomo in modo brusco, anche se per farlo si causò una fitta al braccio. Imprecò.

“Will, la ferita sta guarendo, vuoi che si riaprano i punti per incuria?” lo riprese Hannibal.

A Will uscì un verso seccato. “Scommetto che ti senti tanto superiore a non parlarne, eh? Come se avessi fatto un bel gesto che non deve essere sottolineato. Che cuore nobile.”

Hannibal sollevò un sopracciglio. “Prego?”

“Ti sveglierebbe anche una mosca che si posa sul comodino, Hannibal, quindi so che eri sveglio la scorsa notte. Eri sveglio quando ti sei infilato nel mio letto ed eri sveglio quando io me ne sono accorto.”

Finita la sequela di parole uscite così come le aveva pensate, Will si chiese che diavolo dovesse mai ottenere da quel discorso.

“Non mi sembrava qualcosa di cui parlare. Avevi molto freddo, ho solo occupato lo spazio per alzare la temperatura,” rispose Hannibal con quella maledetta aria professionale che sembrava non lasciare adito ad altro che a logica e pratica.

“Se non ti sembrava qualcosa di cui parlare evidentemente gli hai dato troppa importanza,” disse Will.

No, l’importanza gliela stava dando lui, ora. Perché la descrizione sensata fatta da Hannibal male si adattava a come invece si era sentito lui quella notte, svegliandosi accanto all’uomo.

“Se devo chiederti scusa per quanto fatto e per non averne parlato lo farò,” disse Hannibal.

Al verso irriverente di Will Hannibal sbottò. “Si può sapere cos’è che ti rende così insofferente, Will?” L’uomo si raddrizzò sovrastandolo imponente a lato del letto, “Non è certo la prima volta che sei ferito, anzi direi che questo non è paragonabile a ciò che ti è accaduto in passato. Ne deduco che è il modo in cui questo è successo che ti provoca tanto risentimento.”

“Sì, il povero Will che ama i cani è stato morso da un cane cattivo,” recitò Will come fosse una filastrocca per bambini.

“No, il povero Will è stato morso da un cane che stava per mordere me,” Hannibal si indicò con un dito, “Questo ti rende così insopportabile. Il fatto di esserti ridotto così per me che non lo merito.”

Will perse la voglia di ribattere in modo sarcastico. Si morsicò un labbro, mettendo insieme un po’ di pezzi della storia che in quei giorni forse aveva fatto finta di scordarsi.

Aveva fatto finta perché in realtà sapeva come erano andate le cose.

Nel frattempo Hannibal aveva riguadagnato la sua compostezza. “Penso di doverti le cure che ti sto dando, dopodiché Will, davvero, non c’è motivo per cui io e te dobbiamo restare sotto allo stesso tetto. Del resto sei tu che ci avevi definito congiunti. Io ho trascorso tre anni a parlare con te nella mia mente, tu hai trascorso tre anni con la tua nuova famiglia. Sono certo che tu non avrai alcun problema a rifarti una vita.”

Hannibal uscì dalla stanza.

Rifarsi una vita da fuggiasco qual era. L’uomo sapeva bene tanto quanto lui che sarebbe stato impossibile.

Ma non era quello il punto; il solo fatto di aver sentito Hannibal dire quella frase aveva rimescolato lo stomaco di Will come nemmeno il whisky scadente sarebbe riuscito a fare.

Sospirò e chiuse gli occhi.

Il giorno dell’incidente erano usciti insieme per la prima volta. Non perché dovessero andare da qualche parte, solo perché si erano trovati a lasciare casa nello stesso momento.

Per prolungare il tragitto fatto insieme, Will aveva allungato il suo di un bel pezzo. Sapeva di averlo fatto. Perché Hannibal stava parlando di Platone, santo cielo, e voleva continuare ad ascoltarlo. Per mesi non avevano parlato così.

Il grosso cane era spuntato dal cancello aperto di una villa davanti alla quale stavano passando;