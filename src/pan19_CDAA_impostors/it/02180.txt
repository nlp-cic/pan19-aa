le tempistiche.

Quelli che erano iniziate come rappresaglie mirate solo ad accumulare potere divennero veri e propri attacchi terroristici con lo scopo di far venire allo scoperto Archfire e Mistress Pride per combattere.

Gli scontri tra Saturn e Mistress Pride entrarono nella storia. Alcuni erano stati registrati da dei cameramen estremamente temerari, e quando Caterina dormiva Gladys a volte li riguardava con un sorriso compiaciuto in volto.

Per quello che riguardava Hyperion e Archfire, invece, la storia era completamente diversa.

I due uomini non potevano sopportarsi. Avevano creato una rivalità talmente spietata che il nome di Archfire era stato bandito dalla base dei Solar System. Tutti i loro scontri terminavano con uno dei due (solitamente Hyperion) che sfuggiva per il rotto della cuffia riuscendo a mala pena a salvarsi la vita.

Archfire si era creato un'impeccabile immagine da supereroe, elogiato dal popolo e dal governo, apprezzato per ogni cosa che faceva, persino quando si limitava a recuperare un gattino dalla cima di un albero.

Sotto sotto Gladys si rendeva conto del perché la gente lo apprezzasse tanto, ma cercare di farlo capire a Hyperion era una battaglia persa in partenza. D'altronde lei sapeva che quello che facevano era sbagliato e che il modo migliore di utilizzare le loro invenzioni sarebbe stato quello di metterle a disposizione di tutti, ma chiedere a lui voleva dire sentirsi rispondere che il peso della scienza era fatto per essere portato da chi era in grado di sostenerlo, e che tali persone avevano tutto il diritto di prendersi ciò che volevano, cosa che -meglio specificarlo davanti a Caterina- ora riteneva essere assolutamente sbagliato.

La loro lotta andò avanti per due anni, tra colpi dritti al cuore della comunità e colpi dritti al cuore dei Solar System.

Tutto era giunto alla fine quando, dopo una battaglia che aveva innescato un incendio durato per tre giorni nei sobborghi di Londra, Archfire aveva catturato e portato in prigione Hyperion, che aveva capito di aver sbagliato e si era pentito delle sue azioni ottenendo così la libertà nel giro di pochi anni.

O almeno, questo era quello che veniva regolarmente raccontato a Caterina tutte le volte che chiedeva di sentire la loro storia.

La verità era estremamente diversa, e il solo pensarci strappò un sorriso amaro a Gladys mentre serviva il pranzo alla figlia.

 

*

 

Poche ore prima dell’inizio della battaglia finale tra Hyperion e Archfire, Saturn era partita per una missione che aveva come scopo l’acquisizione di nuovi materiali per il loro ultimo progetto.

Com’era prevedibile la donna si era trovata davanti Mistress Pride e le due si erano affrontate, salvo poi fermarsi quando si erano rese conto che stavano danneggiando eccessivamente tutto ciò che le circondava.

Nel corso degli anni le due avevano creato uno strano legame di amicizia e reciproco rispetto, e una volta ferme si presero qualche attimo per parlare. Era stato allora che era arrivato Archfire, urlando a Mistress Pride di finire il suo lavoro e eliminare Saturn una volta per tutte. Quando poi lei si era rifiutata di farlo, lui l’aveva colpita.

Nessuno aveva più rivisto Mistress Pride dopo quel giorno, anche se la loro vicina di casa, Susan Bailey, aveva delle cicatrici che ricordavano tremendamente i colpi ricevuti da Archfire.

Saturn aveva chiamato Hyperion terrorizzata, e si era poi affrettata a portare l’eroina al più vicino ospedale, per poi tornare alla sua base ad aspettare il ritorno del capo, che però non era più tornato.

Ci aveva messo quasi due settimane ad ottenere un colloquio con lui in prigione, e ci riuscì solo perché avevano fatto del loro meglio per mantenere segreta la sua identità. Neanche Archfire stesso sapeva che lei era Saturn.

Hyperion era furioso.

Avevano trenta minuti di tempo per parlare, e lui ne passò venticinque a sbraitare contro la follia di Archfire, che lo aveva incastrato solo per metterlo davanti a una scelta: collaborare con lui o marcire in carcere per il resto della sua vita.

“Collaborare con lui? Dopo quello che ha fatto a Mistress Pride?” Gladys era scioccata.

Eppure lui non le diede ascolto, continuando a sbraitare come gliel’avrebbe fatta pagare per aver pensato di poter mettere in gabbia il grande Hyperion.

Tuttavia non era per quello che lei era andata fin lì.

“Ho già iniziato a preparare un piano di evasione.” La informò, con espressione furiosa. “Prendi nota.”

Hyperion si rese conto che lei non aveva intenzione di prendere nota di nulla, ma non si fermò.

“Ci serviranno alcuni nostri prototipi.”

“Lord Hyperion.” Cercò di interromperlo lei.

“Un generatore abbastanza potente da mantenerli attivi.”

“Lord Hyperion.” Tentò nuovamente lei.

“Sicuramente un proiettore olografico-”

“George.”

Usare il suo nome vero riuscì finalmente a zittirlo, causandogli un nuovo sobbollire di rabbia e un’espressione mortalmente offesa.

“Come ti viene in mente- Lo sai che non- Cosa vuoi?” Riuscì a biascicare in fine, paonazzo.

“Sono incinta.” Disse semplicemente Gladys, sostenendo lo sguardo folle a testa alta.

Per un attimo cadde il silenzio più assoluto. Lui smise di respirare e anche lei. Entrambi sapevano perfettamente che fino a quel momento era stata solo con lui, non c’era possibilità che il bambino fosse di qualcun altro, eppure la prima cosa che uscì dalle labbra dell’uomo fu:

“Hai fatto il test del DNA?”