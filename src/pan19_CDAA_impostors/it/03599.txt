come ridono i bambini quando gli fai vedere il trucco della moneta che esce da dentro l'orecchio e loro vogliono sapere se ce ne sono altre, se puoi tirargliele fuori.

“Che cazzo ci fai, qui, Tim?,” disse, come se volesse scoprire il trucco.

Non c'era, il trucco. Ero lì per stare con lui. E glielo dissi. “Ti faccio compagnia.”

Al che lui mi guardò e rispose grazie, pulito, con un piccolo inchino della testa. Lo pensava davvero. Novecento non diceva ciò che non pensava.

 

Quella notte fu la più bella, ne sono certo. Passeggiavamo per la nave che erano già le dieci e c'era solo qualche luce qua e là, più quelle della città, e la luna. Quella, ovviamente, era sempre lì.

“E quindi che cosa fai qui da solo?”

“Parlo.”

“Da solo?”

“No, con la gente. Dal telefono. L'hai mai provato, un telefono?”

“Una, due volte,” alla fine, pensai, chi avevo da chiamare? Nessuno. Nemmeno una fottutissima cugina di sesto grado a cui potesse importare minimamente se io fossi vivo o no. Quindi il telefono lo avevo usato un paio di volte, così, senza uno scopo preciso.
Novecento mi prese la mano e si fece seguire per i corridoi immensi di quel posto allucinante, ed io che solo dopo tre anni avevo finalmente capito che la nave non era infinita e che la strada per il cesso non era poi così complicata da ricordare, mi facevo trascinare per scorciatoie e botole strane, ed alla fine arrivammo nell'ufficio di Joung, Bill Joung, il marconista, e Novecento si sedette sulla sua sedia, facendomi poi cenno di avvicinarmi.

Attaccò a chiamare tantissime persone, chiedendo se volevano parlare, come stavano, se il tempo era bello o se andavano a scuola i loro figli – non conosceva nessuno, lui, però sorrideva, domandava, e si beccava a volte gli insulti, a volte una bella storia.

Al tempo ce n'era di gente sola, ed anche uno sconosciuto che chiama, uno sconosciuto dalla voce dolce e simpatica che chiede quanto quel giorno abbia piovuto, è ben accetto. Ricordo ancora di una signora, una donna anziana, che quella notte rimase a parlare con noi per mezz'ora, dicendoci poi che, se davvero eravamo sulla nave, ci avrebbe mandato dei biscotti perché suo figlio si imbarcava proprio da noi, ed era triste perché pensava che si sarebbe sentito solo.

Quel ragazzo, scoprimmo poi, si chiamava Jim Eldrige, uno che a vederlo non gli davi un soldo, ed invece quando prendeva in mano una chitarra era capace di farti di tutto, faceva ballare anche i paralitici, quello, venne a sostituire Hockins, il chitarrista che c'era quando arrivai, e ce li portò davvero, i biscotti. È una cosa che non scorderò mai, la sua faccia mentre diceva che sua madre sosteneva di conoscerci pur non avendo mai messo piede su una nave.

Ad un certo punto, Novecento, guardò l'orologio ed era mezzanotte precisa, non un secondo di meno o uno di più, ed alzò la testa e mi disse ora basta, ora andiamo sul ponte. Posò il telefono, mi riprese la mano come se fossi un bambino, e mi portò di nuovo lungo quel labirinto fino al ponte più alto della nave, quello da cui le persone a terra sembravano formiche, e ti sentivi di poter alzare le mani ed arrampicarti sulla luna, se solo era piena.

Non ci ero stato spesso, ma quelle poche volte quel posto era sempre pieno di ricconi stesi al sole, e quindi non potevi goderti lo spettacolo che Novecento mi aveva portato a vedere quella notte.

Novecento mi aveva portato a vedere quella chiazza invisibile di nulla che si estendeva tra il metallo della nave ed il cielo, infinito anch'esso, che era il mare di notte. Insomma, l'avete mai visto? Il mare, dico, ma di notte. A mezzanotte, se non anche più tardi. Posso capire da una costa, sì, ma da una nave? Lo avete mai visto il mare, di notte, da una nave, senza nessuna luce intorno? Se lo avete fatto, potete capirmi. Se no, non ha senso che tentiate di immaginarlo, è qualcosa che va oltre.

Dovunque ti volti, vedi il nulla, vedi una chiazza di inchiostro che ti avvolge come se volesse soffocarti, come se potesse soffocarti e può ma non lo fa, perché tu in quel momento sei felice ed il mare è contento, se sei felice a causa sua. Tenti di scovare con gli occhi un orizzonte, un punto in cui tutto possa finire, una linea dove il cielo incontra il mare così che tu possa renderti conto se sei dritto o a testa in giù, ma non la trovi. 

È tutto nero. Nero, nero, nero. Solo la luna. Solo la luna rimane lì in mezzo, come se se ne fottesse di noi umani, qui, e del mare che sembra cielo e del cielo che sembra mare. La luna sta lì, e ti dice “razza di idiota, non vedi che tutto quello che tu credi sia importante... è piccolo