Elijah rise di cuore. Da quando quel piccolo Napoleone fallito osava dargli ordini?
«Non è difficile, Elijah… - sussurrò Tristan con un sorriso – La giacca, come ho fatto io… Poi la camicia, sei già a buon punto… Poggia la schiena sui cuscini…»
 
Suo malgrado Elijah rabbrividì. La voce di Tristan era una musica di una morbidezza unica, a metà tra seduzione e arroganza.
Dirgli di no sarebbe stato come interrompere una sinfonia.
Da quanto tempo quel piccolo tiranno gli dava indicazioni così stringenti, mascherandole da sensuali suppliche? Forse da sempre.
 
Il Vampiro Originale non si mosse, gli occhi incollati al faccino pallido della propria ribelle creatura.
Il solito sorriso, invitante e insopportabile.
Tristan si innervosì. Oh… basta, basta. Doveva spogliare quel grande bastardo della propria arroganza.
Di quella camicia già abbondantemente slacciata.
Di quella cintura elegante… E poi del sorriso.
Per ultimo gli avrebbe strappato dalla faccia il sorriso, per trasformarlo in stupore.
Poi in languore.
Poi in voglia, e magari in un’inattesa invocazione.
 
Tristan si avvicinò al letto. Elijah restò immobile, mentre le mani delicate del Conte lasciavano scivolare la sua camicia sulla pelle leggermente ambrata (sapeva di muschio e di sole, come allora).
Non un brivido increspò l’epidermide perfetta, mentre restava a torso nudo sotto la sguardo celeste della propria creatura. Senza reagire, ma così vicino e attento che, Tristan lo sapeva, avrebbe potuto raggiungerlo in un attimo, farlo suo con un morso. E spezzare quell’incantesimo.
Quando le belle mani esperte esercitarono la leggera pressione che apriva la cintura di Elijah sul ventre, Tristan vide i muscoli tendersi e guizzare un poco al suo tocco.
Non aveva bisogno di premere con più decisione, per sapere che era eccitato. Erano sufficienti i suoi occhi, che bruciavano del più cupo languore.
 
E per la prima volta in mille anni Tristan ebbe davvero paura. Paura di perderlo.
Cosa sarebbe successo, se avesse davvero esplorato il suo corpo come voleva ora, raggiungendo la follia inebriante del desiderio più audace e più represso?
Cosa si sarebbero detti, poi, come lo avrebbe guardato?
Sarebbe scappato da lui, come da l’unico uomo che lo aveva posseduto davvero, in quel modo che i maschi più antichi giudicavano il più scandaloso e inaccettabile?
Tristan non si era mai sentito passivo, quella distinzione per lui non aveva alcun senso.
Desiderava e voleva e pretendeva tutto e subito, fin da quando era solo un piccolo tiranno nel Sud della Francia.
Un giovane arrogante despota che aveva ridotto il proprio mondo alle luminose coste francesi. Ma che voleva di più.
Quegli imprevedibili barbari della famiglia Mikaelson, quelle belve travestite da uomini liberi e bellissimi, avevano sconvolto il suo piccolo universo perfetto.
E se la trepida Aurora aveva gli occhi colmi d’incanto alla vista di Klaus, il più selvaggio, lo sguardo acuto di Tristan aveva subito colto nel gruppo il più roccioso e il più vulnerabile.
Colui che comandava persino sugli ingovernabili fratelli, forte di un carisma che superava la forza fisica. Il più arrogante e il più irraggiungibile.
A Tristan non erano mai piaciute le sfide facili.
Ecco perché non si era mai sentito un mendico, una vittima, una preda. L’aveva voluto fin dal primo istante.
Proprio lui, il barbaro dallo sguardo tenero e dal viso buono. Almeno finché l’espressione limpida e ferma non s’increspava per un sorriso obliquo, e gli occhi non si accendevano come l’inferno.
Aveva voluto lui e nessun altro, presto aveva cominciato a trascurare tutti i numerosi amanti. Lo aveva reclamato, nel segreto della propria anima, nonostante l’oscura minaccia che emanava da lui. Quel senso di pericolo e di perdizione che un istinto infallibile gli suggeriva mentre ne ammirava le dure fattezze, gli occhi tenebrosi e fatali.
 
E dunque… che ne sarebbe stato di lui, di Tristan, “dopo”?
Con quale violenza sulla volontà sarebbe riuscito a non reclamarlo per sempre? A non dire che era suo, suo e di nessun altro? Dove avrebbe trovato la forza per lasciarlo andare via? Perché Elijah se ne sarebbe andato, come sempre.
E quella partenza era imminente: Freya ripeteva che dovevano rinchiudersi ancora, tornare nelle proprie anguste bare e nella Chambre de Chasse dai colori pastello, in attesa di tempi migliori.
Hayley sarebbe tornata presto, con tutti i suoi diritti di amante e di madre.
 
Ma nessuno, nessuno prima di lui aveva avuto Elijah in quel modo. Nessuno l’avrebbe avuto dopo.
Il Vampiro Originale abbassò per un momento la testa. Sembrava confuso, un po’ infantile. E indifeso, come non mai.
Erano quelli i momenti in cui Tristan lo desiderava nel modo in cui lo voleva ora.
Erano momenti rari, che increspavano appena la superficie perfetta dell’Elijah volitivo e arrogante.
Ma in mille anni Tristan ne aveva visti. E spesso quei brevi istanti in cui il suo Sire appariva vulnerabile riguardavano proprio lui, Tristan.
Lo specchio oscuro.
L’Elijah sbagliato.
Quando il creatore rialzò lo sguardo su di lui, con un sorriso che era ancora ironico, ma senza ombra di cattiveria, Tristan capì che il momento era quello.
Che difficilmente ne avrebbero avuto un altro. Che dovevano, che Elijah gli doveva