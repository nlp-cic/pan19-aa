un guaito, e si ritrovò a guardare negli occhi un immenso lupo, seduto compostamente accanto a lei. E improvvisamente le venne voglia di urlare e picchiarlo o abbracciarlo e nascondersi nella sua pelliccia.       Nell’armadio il mostro si rigirò con un brontolio, facendosi precipitare addosso una pioggia di stampelle e di abitini da bambina.       Il lupo voltò di scatto il capo quando sentì il rumore provenire dalla casa e ringhiò sottovoce, rimettendosi in piedi e frapponendosi tra la porta spalancata e la bambina. Stava per varcare la soglia per eliminare la fonte del rumore e della paura, quando Caroline iniziò a urlare. - Sei tu – gridò oltraggiata, dandogli un pugno contro il fianco. – Sei tu. Stavi per farmi morire d’infarto. E si può sapere dove sei andato? Mi hai lasciata da sola. C’è un mostro… e tu non c’eri. Dove sei andato? E non posso credere che sei tu – strepitò, continuando a colpirlo, mentre il lupo si limitava ad osservarla con aria di sufficienza, aspettando che finisse di sfogarsi. - Mi hai fatto venire un infarto. Ti odio – si lamentò, poggiando la testa contro il suo fianco e stringendo ciuffi di pelo tra le dita gelide. L’animale esalò un verso che era qualcosa a metà tra un guaito e una risata e la bambina gli tirò una ciocca per ripicca. Era arrabbiata ed era sollevata ed era arrabbiata perché era sollevata: il solo vederlo e riconoscerlo l’aveva fatta sentire improvvisamente al sicuro. Non importava che avesse artigli e zanne perché non le avrebbe fatto del male e con lui accanto, nessuno avrebbe potuto mangiarla o ucciderla nel sonno o, peggio, da sveglia. Il lupo rimase fermo per qualche istante, prima di scuotere leggermente il corpo, facendo esalare un grugnito infastidito alla bambina, e indicò la porta con un gesto dell’ampio muso. Caroline scosse la testa. - No – affermò, con fermezza. Le parve di vedere il lupo roteare gli occhi, prima di incamminarsi oltre la soglia, completamente incurante del fatto che Caroline non volesse entrare. La bambina indugiò un paio d’istanti sulla porta, incerta se seguirlo o rimanere fuori, da sola. Lanciò un’occhiata all’oscurità della notte, alle sue spalle, dove ombre sembravano strisciare tra gli alberi della foresta e il fiato le si incastrò nella gola. Un istante dopo era già corsa accanto al lupo e si era aggrappata al suo pelo con un gemito sottile e spaventato. L’animale si limitò a lanciarle un’occhiata per assicurarsi che stesse bene, prima di iniziare a salire le scale che portavano alla sua stanza e a quella della bambina. Nell’oscurità della casa, la camicia da notte rossa della bambina sembrava quasi nera.   Il lupo annusò attentamente la soglia della stanza di Caroline, alla ricerca di qualche traccia, di qualcosa che fosse fuori posto, ma non riusciva a riconoscere nessun odore estraneo: distingueva la fragranza fruttata del sapone di Caroline e quella della sua pelle, il profumo dei biscotti al cioccolato che la bambina aveva portato in camera, nonostante lui le avesse detto di non farlo (brontolò quando lo riconobbe) a cui si mischiavano tracce dell’odore di sua sorella e di Kol. Se fosse stato umano il lupo avrebbe corrugato la fronte, ma essendo un animale, si limitò a inclinare il capo di lato. Una parte di lui sapeva che era così vicino alla soluzione, ma non riusciva a coglierla. Scosse il muso e decise che per prima cosa doveva tornare umano. Morse la manica del pigiama della bambina e la tirò delicatamente per invitarla a seguirlo. Caroline si limitò ad annuire con un sorriso tirato e a dargli una leggera carezza sul naso. Quando, dopo aver chiuso la porta della stanza di Klaus con grande attenzione alle loro spalle, Caroline fece per girarsi, il lupo abbaiò e la bambina abbassò il capo tra le spalle, pensando che se il mostro gli aveva sentiti e avesse deciso di attaccargli, ora, non ci sarebbe stato nessuno a salvarli e non c’era bisogno di abbaiare ché non era niente che non avesse mai visto, non da quando era una bambina, okay, ma – - Puoi girarti, ora. – La sua voce le scivolò addosso come balsamo sulle ferite e Caroline rilasciò un sospiro che non si era resa conto di aver trattenuto, prima di voltarsi a guardarlo con un sorriso immenso. Sorriso che subito si contorse in una smorfia irata. - Si può sapere dove sei stato? – gridò, portandosi le mani sui fianchi e buttando le spalle in avanti, in una posa che doveva essere minacciosa e che invece gli fece esalare una risata sottovoce. Caroline gonfiò le guance e sbuffò. - Da nessuna parte… Avevo bisogno di sgranchirmi le gambe – rispose, scompigliandole i capelli. - Mi hai lasciata sola – notò piccata, fermandogli la mano con le sue dita minuscole. - Avevo detto a Bekah di rimanere con te, mentre ero fuori. - - E non mi hai detto che saresti andato a caccia – continuò imperterrita, come se lui non avesse pronunciato parola. - L’ho deciso all’ulti... – - Bugiardo – lo interruppe bruscamente, lanciandogli un’occhiata di fuoco. Klaus si passò una mano (quella che non era ancora stretta tra quelle