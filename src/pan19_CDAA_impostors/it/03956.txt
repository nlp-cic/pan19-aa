davanti agli occhi del Capofamiglia, come se gliele volesse mostrare a tutti i costi. La nonna invece era più rigida e distante che mai, e si limitava a impartirgli insegnamenti come un qualsiasi maestro avrebbe fatto. Non si parlavano mai. Non si abbracciavano mai.
Hokuto cominciò a cercare di parlare con la nonna, allora. La aspettava fuori dalla sua stanza, cercava di iniziare un discorso a tavola, sperava che lei li avrebbe invitati a bere il tè insieme, come spesso facevano, loro due e Subaru. Ma fu tutto inutile. La nonna sembrava totalmente assorbita dalle Cose da Capofamiglia Più Complicate; a tavola c’era anche Subaru, e perciò stavano tutt’e tre in silenzio a testa bassa senza dirsi nemmeno una parola; il tè insieme non lo bevevano più da tanto tempo.
Nessuno sembrava curarsi di Hokuto, che vagava per la residenza principale alla ricerca di una risposta alle sue domande, e di una cosa qualsiasi che potesse fare per la sua famiglia. La casa sembrava essere diventata fredda e desolata, e la bambina non riusciva a sopportarlo.
Si accorse dello spesso kekkai che aveva circondato la residenza poco tempo dopo l’inizio di quel gelo inspiegabile: lo scarso potere da onmyouji che aveva ereditato era sufficiente perché lo notasse. C’era sempre stato un kekkai attorno alla residenza dei Sumeragi, ma mai così forte.
Era come se mostri e nemici si fossero messi sulla porta ad aspettare che qualcuno di loro mettesse un piede fuori: mostri che persino la nonna aveva visto e riconosciuto, e di cui persino la nonna aveva paura.
Brividi si formavano sulle braccia della bambina, e nessuno era lì a farglieli passare.

*

Un giorno Hokuto non ne poté più.
“Hokuto-chan?” Confuso di fronte alla porta ostruita dalla presenza determinata di sua sorella, Subaru spostò il peso da una gamba all’altra. Era in ritardo, e lo sapeva. Lo sapevano entrambi. Ma lei non si spostava da lì.
“Siamo gemelli.” Disse Hokuto fermamente, guardandolo dritto negli occhi. “I gemelli esistono per consolarsi l’un l’altro. Non devi piangere da solo, devi venire da me! Quante volte devo dirtelo?”
Subaru sgranò gli occhi, sorpreso. “Perché vuoi consolarmi? Io sto bene!”
Però le sue mani guantate corsero di nuovo a nascondersi, un movimento automatico.
Hokuto le afferrò prima che scomparissero tra le pieghe di quell’ampio abito bianco, e le strinse forte.
Subaru sussultò, la sua espressione si fece piena di orrore. Tentò di liberarsi dalla sua presa, ma Hokuto non glielo permise.
“Sono giorni che porti questi guanti. Perché? Da quando te li metti non sei più lo stesso Subaru.” Continuò. “Perché non puoi toglierli? Perché non chiedi alla nonna di toglierli, visto che si vede che non ti piacciono?”
“Ti prego, Hokuto-chan. Lasciami andare.” Subaru, angosciato, guardava ansiosamente le sue mani rosee posate su quelle nere di lui, e cercava sempre più fermamente di tirarsi indietro.
“Io voglio aiutarti!” Esclamò Hokuto con passione. “Ma se tu non mi dici che c’è non posso farlo! Fammi vedere cosa c’è sulle tue mani-”
“Non farlo!”
Quel grido terrorizzato la fermò di colpo mentre cercava di tirare l’estremità di un guanto verso l’alto, così da toglierlo: subito Subaru ritrasse le mani, stringendosele al petto.
Hokuto, sconvolta, guardò suo fratello, tremante e silenzioso di fronte a lei.
Impigliate nelle ciglia di Subaru, delle lacrime appena spuntate luccicavano.
“Io sono un bambino cattivo.” Sussurrò, la voce così spezzata che Hokuto lo sentì a stento.
E questo davvero non aveva il minimo senso. “Ma se sei il bambino più buono del mondo!” Ribatté con forza.
Subaru scosse energicamente la testa, i capelli neri che ondeggiavano da una parte e dall’altra. “Non è vero. Io sono un bambino cattivo.” Le lacrime piovvero sulle sue guance come gocce di rugiada. “Ho fatto arrabbiare la nonna … e lei mi ha punito.”
“Ma che è successo? E’ stato a Tokyo?” Hokuto si avvicinò, gli scostò la frangia dagli occhi per guardarlo in faccia. “Perché non me ne parli?”
Subaru singhiozzava liberamente ora, piangeva tutte le lacrime che non aveva pianto per giorni. “A Tokyo … Ho sb-sbagliato. La nonna mi aveva detto di … di non allontanarmi. E io mi sono allontanato.”
Hokuto sgranò gli occhi. Subaru non aveva mai disubbidito agli ordini di nessuno. “Perché?”
“N-non ricordo!” Subaru la guardò, desolato. “Non ricordo niente, anche se mi sforzo – Ho sbagliato, Hokuto-chan. E la nonna è arrabbiata, l’ho fatta stare male … E non ho nemmeno capito p-perché! La nonna non … non me lo ha spiegato.” Singhiozzò più forte, tirando su col naso. “Forse devo capirlo da solo … e se non lo capisco è perché sono un bambino cattivo … Con le mani nere. E saranno s-sempre nere, sempre sporche … Sempre diverse dalle vostre … Non mi toglierò mai più questi guanti!”
Hokuto pensò all’improvviso che quelle lacrime avrebbero annegato Subaru.
Il suo cuore