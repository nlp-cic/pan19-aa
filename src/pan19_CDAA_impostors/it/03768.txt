«Gli alberi non parlano, ricordi?».

«E non giudicano» ricordai io con un sorriso. «Neanche io ti giudico» dissi stringendo la tua mano nella mia.

«Lo so».

Avrei voluto chiederti che cosa ti aveva reso così, di quale giudizio avessi paura, in che modo potevo rimediare e renderti libero senza che tu continuassi a vivere a dieci metri da terra. Ma col tempo capii che il vivere il quel modo era la tua favola: non avresti rinunciato a sentirti speciale, diverso da tutti gli altri, libero di non essere giudicato perché non esistono parametri per giudicare una persona che faccia qualcosa per la prima volta. Era questo che volevi, era il tuo pezzetto di gloria e con l’amaro orgoglio che provavo per le tue ambizioni, mi resi conto che essa veniva prima di ogni altra cosa, prima anche di me.

Uno di noi avrebbe dovuto cedere alla fine e quando sarebbe successo non avrei potuto fare come te e implorarti di non pretendere che io prendessi una decisione.

Quella notte di primavera, due anni dopo, ti baciavo piano. Il salice era diventato il nostro luogo preferito. Dicevi di amare gli alberi della villa e io ero fiero che preferissi quello a tutti gli altri: il salice era come un pezzo di me, era casa. Per entrambi. Ti baciai ancora, con sempre meno delicatezza, e le tue labbra erano calde come le tue mani sul mio collo, scendevano lentamente sulle spalle, sulla schiena, dentro la giacca. Faceva freddo sui rami, ma c’erano la luna e le stelle, e c’eri tu. Non avrei scambiato il legno del tronco con quello del mio letto per nulla al mondo.

«Quando partirai?» mi chiedesti scostando appena le tue labbra dalle mie. Le catturai di nuovo prima di rispondere.

«Domenica. Si tratta di Genova, è un bel viaggio».

Annuisti piano, un sorriso amaro alla menzione dell’aggettivo “bello”. Fui io ad allontanarmi da te questa volta, ti scostai dagli occhi una ciocca di capelli biondi. «Non posso dire di no».

«Lo so…» sorridesti rassicurante «Non preoccuparti. Sono sicuro che sarai felice». Ma non lo credevi, e non lo credevo nemmeno io. Non lo credeva nemmeno lei suppongo. Forse mia madre. Probabilmente lei lo credeva.

«Verrai al matrimonio?».

«Eh» ridacchiasti.

«Allora?».

«È un bel viaggio». 

Rimasi in silenzio. 

Finalmente sorridesti di nuovo, più sincero di prima.

«D’accordo» annuisti.

«Vieni a vivere da noi» ti implorai «C’è un giardino immenso intorno alla villa, nessuno se ne accorgerà mai».

«La vita di città non fa per me…» ti rannicchiasti contro il tronco dell’albero e io contro il tuo petto e mentre le tue braccia si stringevano intorno alla mie spalle mandai giù la consapevolezza di aver fatto il mio ultimo tentativo.

«Verrai a trovarmi ogni tanto?» mormorasti.

«E tu verrai a trovare me?».

Annuisti baciandomi la tempia. «Solo se ci sono dei salici nel tuo giardino».

Non c’erano salici nella nuova casa e quando un mese dopo ci salutammo di nuovo, fu su un albero di castagne. Era un albero inospitale: in pochi mesi si sarebbe riempito di ricci spinosi. Indossavi una giacca più pesante del solito, diversa da quella che avevi indossato al mio matrimonio dove ero riuscito a intravedere i tuoi occhi rossi sbirciarmi dall’abside dell’abbazia. Sorridevi. Non saresti tornato a Ombrosa, non c’era più nulla a legarti a quel luogo e lo stesso valeva per me. Volevi andare in Lombardia e poi visitare la Francia repubblicana e il regno di Prussia, magari perfino la Russia o la Grecia. Eri stato fin troppo tempo immobile sui rami del tuo paesino, volevi posti nuovi, imparare nuove cose.

«È un dovere morale, Yugi».

«E da quando obbedisci a quello che ti detta la morale?».

«Da sempre se si tratta della mia». 

Risi piano, sistemandoti il colletto della giacca come aveva fatto mia moglie quella mattina.

«Ti invierò delle lettere» promettesti, sapevi che non avrei potuto fare altrettanto senza sapere dove fossi. Diversamente da te io ero stabile. Io ero la radice, il tronco, tu le foglie, i rami della cima… Nessuno sarebbe mai stato in grado di trattenerti e io non sapevo neppure da cosa stessi scappando.

«Bene» mormorai sfiorandoti le labbra «Fa’ buon viaggio».

Le ho ancora, legate da un nastro sottile di canapa, tutte le tue lettere. Chiuse a chiave nel terzo cassetto del mio scrittoio. Ho perfino la ceralacca: ho conservato tutti i frammenti, rossi come i tuoi occhi. 

Non hai mai perso quella tua abitudine di rivelare poco di te stesso e di sommergermi di domande, perciò immagino che non sia stato facile per te scrivere, dover trovare così tanto da dire… mi raccontavi del viaggio, delle persone che avevi incontrato, delle città e dei tetti così diversi da quelli di qui. Delle lingue che avevi imparato… E io non potevo risponderti. Neanche per dirti che volevo che tu tornassi, che avevo cominciato a odiare il castagneto della villa e che avevo piantato un salice di fronte alla mia stanza, una settimana dopo la