e alla fine annuisce.

«Va bene,» dice. «Ti accompagno.»

 

3
«Secondo me stanno tramando qualcosa,» dice Pau, e si trascina, col baule al seguito, davanti ad un altro scompartimento, sbirciando all’interno. «Oh, questo è vuoto.»

«Finalmente,» sbuffa Juan Carlos, e si sfila la bacchetta dalla cintura, facendo fluttuare entrambe le valigie oltre la stretta porticina di vetro e adagiandole sulle reti sopra i sedili. Subito si butta a sedere contro un finestrino, sfilandosi da sotto il mantello il sacchetto di carta con il mezzo chilo di pane dolce alle noci che sua madre gli ha affidato prima di lasciarlo andare; Pau ha una confezione di succo d’arancia nello zaino, e insieme fanno merenda scambiandosi poco più che un paio di sorrisini e qualche grugnito.

Pau si spazzola lo zucchero a velo dai vestiti, anche se tra un po’ dovranno cambiarsi e mettere l’uniforme, quindi non è che ripulirsi abbia molta importanza — e infatti Juan Carlos non si prende il disturbo di imitarlo, — e si ricorda che, più o meno una vita fa, stava tentando di esternare un dubbio.

«Secondo me tramano qualcosa,» ripete, e Juan Carlos solleva un sopracciglio per invitarlo a continuare. «Al Ministero. Mamma mi ha fatto l’occhiolino, al binario, Juanqui.»

Juan Carlos sembra riprendere un po’ di vita. «Oh. Anche a te?»

«Anche a te?» Pau sgrana gli occhi. «Oh, santo cielo, allora ci dev’essere per forza qualcosa che non ci hanno detto.»

«Hn,» annuisce Juan Carlos, pensoso. «Purché non sospendano il Quidditch.»

Pau scoppia a ridere. «Non si può sospendere il Quidditch.»

 

7
«Jorge è in punizione,» sbuffa Vanessa, irritata, e spinge via una pila di pergamene arricciate per sedersi sul tavolo. Juan Carlos si acciglia, ma arriva in fondo alla frase che stava scrivendo prima di alzare gli occhi.

«Alex?» domanda, mordicchiando la cima della piuma. Vanessa abbaia una risata poco allegra.

«Secondo te?» chiede, roteando gli occhi. «Quando mai si sono messi nei casini separatamente?»

Juan Carlos fa una smorfia. «Poteva essere la volta buona.»

Vanessa fa un sospiro triste, incrocia le braccia sulle ginocchia e vi appoggia il mento.

«Come diavolo facciamo ad allenarci con due Cacciatori in meno?» si lagna, dando degli amichevoli calci nel fianco di Juan Carlos.

«Non è che risolvi molto, se uccidi anche me,» brontola lui, tentando inutilmente di scivolare fuori dalla portata del suo piede. Vanessa smette di tormentarlo solo quando arriva anche Pau, che è stato di buon umore per tutta la giornata e si mette ad accarezzare la nuca di Juan Carlos come se fosse un gatto. Juan Carlos si dimentica com’è che voleva chiosare il tema di Pozioni, e si pigia indietro contro la mano di Pau, mentre Vanessa fa un tiepido riassunto delle ultime sventure della squadra.

Dall’altro lato del tavolo, di fronte a Juan Carlos, si fermano Saras e una mezza dozzina di suoi compagni di Durmstrang.

«Ehi,» dice Saras, e Juan Carlos raddrizza di scatto la testa e spalanca gli occhi a sentire il suono ruvido della sua voce. «Siete nella squadra di Quidditch della vostra Casa, vero? Vorrei parlare col vostro Capitano.»

«Ce l’hai davanti,» dice Vanessa, gelida, e Saras, che stava fissando piuttosto sfacciatamente Juan Carlos, la guarda con un sorrisino asimmetrico e impressionato sul viso. Lei, al contrario, non sembra neppure vagamente turbata dal fatto di avere davanti uno dei migliori Cacciatori del mondo. Juan Carlos la odia moltissimo.

«Oh. Molto bene,» annuisce Saras, e poi accenna allo squadrone di armadi che gli guarda le spalle. «Non è che per caso i miei amici ed io possiamo farvi compagnia durante gli allenamenti?»

Juan Carlos subito si volta a guardare Vanessa, sgranando gli occhi e cercando di convincerla telepaticamente ad accettare l’offerta perché miseriaccia, Jasikevicius vuole allenarsi con noi, sai quanta bile vomiteranno i Serpeverde per i prossimi diecimila anni?

Vanessa, ancora appollaiata sul tavolo, incrocia le braccia al petto e scruta con aria critica i lituani.

«Dipende,» dice, alla fine, ma la sua espressione serissima si sta già crepando in un sorrisetto compiaciuto. «Qualcuno di voi è un Cacciatore decente?»

Saras ridacchia. «Jonas non è malaccio,» dice,  indicando col pollice il più alto e imbronciato dei suoi compagni. Vanessa finge di soppesarli per un altro istante, e alla fine scrolla le spalle.

«Cominciamo tra mezz’ora.»

 

6
Mentre Saras racconta cose a caso, peraltro in maniera del tutto spontanea, saltando da un argomento all’altro senza un apparente filo logico, Juan Carlos è terribilmente occupato a tentare di non pensare al fatto che è solo con Sarunas Jasikevicius nella Foresta, e allora gli risponde a monosillabi, interessato, più che al discorso in sé, al suono rauco della sua voce, e al modo in cui lo spagnolo lo costringe a parlare lentamente, a cercare parole e suoni che palesemente non gli appartengono.

Saras, a un certo punto, si prende la libertà di ficcargli un gomito in un fianco.

«Ho sentito un lupo ululare