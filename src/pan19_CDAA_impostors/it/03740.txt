un'immagine un po' forte quella che Tsunehito aveva in mente, ma la tristezza in cui era scivolato progressivamente dal giorno della partenza di Asagi lo aveva reso un po' sensibile a certi argomenti.

Lo stesso cantante lo aveva invitato a raggiungerlo spiegandogli che non sarebbe stato un trauma così grande essere presentato alla famiglia nel modo giusto, aggiungendo poi che sua sorella desiderava poterlo conoscere meglio e diventare amici. Non che lo stesso Tsunehito non fosse tentato dall'idea di passare un Capodanno in famiglia, erano ormai anni che non conosceva più quella compagnia allegra dei giorni di festa tradizionali, ma mai avrebbe voluto rischiare di rovinare, sebbene per sbaglio, i rapporti tra il suo compagno e i suoi parenti; i giapponesi, soprattutto quelli di una certa età, a parere del bassista sapevano essere particolarmente antipatici o crudeli di fronte a relazioni non convenzionali: ne aveva avuto la prova quando se n'era andato da casa in malo modo per non rimetterci più piede. Così, desiderando che almeno Asagi provasse il solito calore familiare almeno una volta all'anno e intendendo non dargli alcun problema, lo aveva persuaso a partire da solo e a portargli tanti dolcetti - pensava di meritarsi almeno quelli!

Come ogni anno, però, la solitudine iniziava a pesare come un macigno sul suo petto. L'aria di festa, la gioia che la pubblicità gli sbatteva sul naso in ogni istante, la sensazione di cambiamento e l'attesa del momento in cui sarebbe finito l'anno vecchio erano tutti elementi che avrebbe voluto condividere con qualcuno... particolarmente con il suo compagno, con cui però non osava lamentarsi per timore di porlo, involontariamente, davanti ad una scelta. Dato che entrambi lavoravano insieme tutto l'anno, almeno le feste avrebbero dovuto essere dedicate alla famiglia.

Per lui, c'erano solo telefonate sussurrate alla notte, quando ormai i familiari erano ognuno nelle rispettive stanze per dormire. Asagi lo chiamava in quei momenti per parlargli della giornata appena passata, raccontargli delle cose carine che avevano fatto o detto i nipotini e ricordargli che, l'anno seguente, sarebbe stato il benvenuto... e Tsunehito attendeva spasmodicamente il dolce istante in cui il suo cellulare squillava, lo schermo che gli mostrava che si trattava proprio del suo compagno. Il cantante cercava di includerlo, anche se lontano, in quegli stralci di vita di cui lo stesso bassista si rifiutava di far parte e poi finiva per sussurrargli al telefono parole dolci, un piccolo lamento sul sentire la sua mancanza... e poi una quieta dichiarazione d'amore, una parola semplice, piena di significato, prima di dargli la buonanotte e riattaccare.

Quella sera, proprio mentre Tsunehito sedeva sulla sua vecchia poltrona di pelle nera con un libro in mano, il telefono squillò un po' prima del previsto. Il bassista aveva appena finito di cenare e se ne stava appollaiato comodamente a leggere un libro di Stephen King dal volume non indifferente, piluccando dei dolcetti di cioccolata che aveva acquistato in quantità industriali; la prima cosa a cui aveva pensato, a soli due giorni da Capodanno, era stata che qualcuno probabilmente aveva chiamato il numero sbagliato. Tuttavia, quando aveva preso il cellulare in mano, aveva visto il nome di Asagi.

Accigliato, temendo che fosse successo qualcosa, rispose senza tanti preamboli. "Pronto?"

La voce del cantante, tuttavia, se poteva essere diversa dal solito lo era solo per la nota allegra nel suo tono di voce: "Tsune, sai che credevo di trovarti a casa?"

"Beh... tecnicamente, sono a casa."

"Spiritoso."

Il bassista realizzò solo dopo un momento ciò che la frase del suo compagno aveva implicato e, un po' circospetto, cercò di capire meglio. Mettendo il segnalibro alla pagina a cui era arrivato, chiuse il tomo e ribatté lesto: "Io credevo che tu fossi ad Akita, invece."

"Beh, sai... lo Shinkansen è stato molto d'aiuto."

"Asagi, sei davvero a Tokyo?!"

"Credevi che stessi scherzando?" rise il cantante, gioviale. In sottofondo, si sentiva un vociare di bambini.

"Sei al parco?"

"Hmm... facciamo così: vieni a casa e lo scoprirai."

Tsunehito pensò che Asagi fosse impazzito, ma non poté davvero trovarci nulla di male in una simile pazzia. Immaginava già il suo compagno a casa con i nipotini, la sorella che scherzava con lui e un vassoio dei soliti mochi: era un'immagine idilliaca che riempiva il cuore del bassista di un dolce calore; in barba a quanto provato fino a quel momento, rise al telefono e chiuse la scatola dei dolcetti, mettendola via mentre riordinava prima di uscire.

"Sai, ho fatto scorta di provviste per l'inverno... dici che ne avrete bisogno?" Tsunehito, in tutta onestà, stava già impacchettando tutto il possibile per portarlo a casa del suo compagno.

Questi, all'altro capo della cornetta, ridacchiò: "Abbiamo mochi in abbondanza e una buona dose di tavolette di cioccolata. Credi di aver bisogno di altro?"

"Oh, non è per me: è per i bambini!"

"Ovviamente, ai bambini serviranno tanti dolcetti."

La risata corposa del cantante toccò dolcemente il cuore di Tsunehito, che quasi si sentì commosso dal gesto del compagno. Mentre ficcava tutto in uno zaino capiente che era solito usare durante