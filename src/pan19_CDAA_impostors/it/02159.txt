coming-out.


Lui rise ancora, incredulo, passandosi le mani ai lati del capo, come se volesse tirare indietro i suoi capelli finemente acconciati, anche se non ce n’era assolutamente bisogno: -Mi dispiace distruggere le speranze della tua amica Rachel ma… sono gay. Pensavo fosse abbastanza chiaro.- disse candidamente, riponendo la scaletta dietro al bancone per poi ammiccare verso i mocassini ai suoi piedi e i risvolti dei pantaloni tirati su.

-Oh.- fu l’unica cosa che uscì dalle labbra di Kurt, prima che Blaine sparisse dietro la porta del bagno.

Quando tornò, Kurt era immerso nel libro dei Grimm nel tentativo di nascondere il proprio rossore. Blaine era gay. Gay gay gay. Gay come: “mi piacciono i ragazzi e non le ragazze”, “passo i miei week-end al Pride e non allo stadio”, “ho l’abbonamento a Vogue e so citarti a memoria un articolo qualsiasi”, “potresti potenzialmente piacermi tu ma non potrebbe mai piacermi Rachel Berry”.


Grazie, immaginazione, ho afferrato il concetto.


-Non-fat mocha e un muffin. Non dietetico, ma l’ho fatto con amore.-

Kurt abbassò lentamente il libro e ricambiò lo sguardo gentile di Blaine-il-sexy-cameriere-a-cui-non-piacciono-le-rappresentanti-del-sesso-opposto.

-Potrei sospendere la mia ferrea dieta solo per questi cinque minuti.- rispose.

Blaine ampliò il suo sorriso e i suoi occhi si strinsero in modo adorabile: -Attento Hansel, potrei volerti infilare in forno.- ammiccò verso il libro che Kurt aveva appoggiato, aperto, sul tavolo.

Kurt staccò un pezzetto del muffin e lo fece scivolare tra le labbra; arrossì quando vide Blaine seguire il suo gesto con gli occhi.

-Vorrei vederti provare, Strega Bacheca.-

-Oh Hansel, quello è il nome della strega di Braccio di Ferro, mi deludi.-

Kurt sollevò di scatto le sopracciglia, mentre le sue papille gustative gioivano: -Sei una specie di esperto di fiabe?-

Blaine sistemò il vassoio sotto il braccio per poi piegarsi per essere alla sua stessa altezza: -Ah, piccolo, ingenuo Hansel… secondo te chi ha dato il nome al locale?-

 

*

 

-Cenerentola.-

Kurt alzò lo sguardo dal libro dei fratelli Grimm, specchiandolo in quelli di Blaine che stava appoggiando il suo caffè sul tavolo, accompagnandolo a un piatto di biscotti di marzapane. Se avesse continuato a frequentare il Rumpelstiltskin’s probabilmente avrebbe messo su una decina di chili. Sorrise, notando lo sbafo di farina sulla guancia di Blaine.

-Scusa?-

-Oggi ti chiamerò così, dal momento che non conosco il tuo nome.-

-E quindi hai deciso di scegliere… Cenerentola? E’ un attimo discriminante, non credi? Bullismo e tutto il resto.-

Kurt agitò una mano in aria e Blaine arrossì fino alla punta dei capelli: -N-non intendevo offenderti, l’ho… l’ho detto per il libro e… e per i tuoi occhi e…-

Lui appoggiò due dita sulle proprie labbra, cercando di nascondere un sorriso: -Blaine, non ti agitare… stavo scherzando.- fece spallucce -E’… insomma… carino da parte tua.-


E’ la cosa più romantica che chiunque mi abbia mai detto, sorvolando sul fatto che non siamo coinvolti in nessuna relazione romantica. Purtroppo. Sigh.


In realtà non era come se Kurt fosse stato mai ricoperto di romanticismo, nella sua vita; la cosa più carina che qualcuno gli avesse mai detto era che la sua pelle ricordava la porcellana e che quindi quello sarebbe stato il suo soprannome. Porcellana. Ed era stata la sua coach del liceo, una della persone più sgradevoli di tutto l’Ohio. Già. Non tutti hanno la fortuna di trovare un Colin Firth nella propria vita, nemmeno a New York. Forse avrebbe dovuto trasferirsi a Londra, ma probabilmente sarebbe incappato in Hugh Grant. E non versione Notting Hill.

Si riscosse dalle sue elucubrazioni a tematica Bridget Jones quando si accorse che Blaine stava parlando: -…ome.-

-Scusa?-

Blaine si morse un labbro per trattenere un sorriso: -Non mi dirai il tuo nome, sognatore?- chiese velocemente, facendo un passo indietro per tornare dietro al bancone, in modo da poter servire altri clienti.

Kurt si strinse nelle spalle, tornando ad abbassare lo sguardo sulle righe scritte fittamente: -Possiamo andare con Cenerentola, per ora.-

 

*

 

-I Grimm andrebbero citati alla protezione animali.-

Blaine soffocò una risata, continuando a passare uno strofinaccio sul tavolo accanto a quello dove era seduto Kurt: -“Il Principe Ranocchio”, vero?-

Kurt chiuse di scatto il libro: -Mi hanno sempre raccontato che la principessa lo faceva tornare umano baciandolo!- protestò, lanciandogli un’occhiata carica di costernazione.

Lui scosse lievemente la testa, tirandosi su e avvicinandosi al suo tavolo: -Be’, questo dimostra che i Grimm sono più realisti delle versioni recenti della fiaba.- commentò con una scrollata di spalle, ripiegando lo strofinaccio. Kurt notò che le sue mani erano rosse e irritate, probabilmente dai solventi che usava per pulire il locale. Forse avrebbe potuto regalargli una crema.


Quando sarà il suo compleanno?


-Più realisti?-

Blaine si voltò, tornando dietro il bancone e aprendo uno sportello, buttandoci dentro