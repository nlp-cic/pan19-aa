. John lo fissò confuso mentre Will annuiva risoluto e si alzava, seguito dall’amico. “Allora... Ci vediamo.” “Non credo, domani torneremo in città.” rispose William, senza smettere di fissarlo, facendolo sentire profondamente a disagio, come se il ragazzo potesse leggergli dentro. “Oh...  Allora...” “Allora ciao John.” concluse per lui, tendendogli una mano. Mano che John strinse senza esitare, palmo contro palmo, mano nella mano. “Ciao William.” disse, pronunciando le ultime parole che avrebbe detto a quel ragazzo per molto tempo, prima di lasciare la presa. Qualche secondo dopo lo guardò allontanarsi, prima di sparire dietro il retro della casa. L’estate finì in un baleno per John, che non smise di pensare mai a William – l’unico amico che avesse trovato fino a quel momento – fino a quando il suo viso, Barbarossa e quegli occhi limpidi non si confusero nei ricordi, fino a scomparire, e John smise di avere undici anni, diventando John Hamish Watson, dottore e reduce dalla guerra in Afganistan.                  

 ***

         

 

          John si svegliò di soprassalto e aprì gli occhi confuso. Lentamente, molto lentamente, realizzò dove fosse: Baker Street, 221 B. Poltrona bordeaux. La sua poltrona. Poltrona che era di nuovo nell’ ufficio-appartamento dell’unico e insostituibile consulting detective che fosse mai esistito: Sherlock Holmes. Appartamento suo e di John, o meglio, loro. O meglio, era loro. Aveva convissuto con la persona più eccentrica e intelligente che avesse mai conosciuto, con un sociopatico iperattivo, con il suo migliore amico  per anni. Eppure, gli ci erano voluti mesi per ricordare. E John si rese conto che probabilmente ci sarebbe voluto molto più tempo se non avesse sentito Magnussen pronunciare quella parola, ma soprattutto se non avesse sentito lo stesso Sherlock farlo. Con tutta probabilità John doveva ringraziare la morfina e l’effetto che aveva su di lui: dubitava che in caso di lucidità Sherlock avrebbe pronunciato quel nome spontaneamente. Barbarossa. La prima volta che lo aveva sentito, quella parola era scivolata fuori dalla bocca viscida di Magnussen e John non aveva capito. Aveva solo visto Sherlock boccheggiare alla sua sinistra e perdere il filo del discorso. Una velata minaccia. Adesso, con il senno di poi, capiva il perché. Pressure Point. Magnussen aveva detto che Sherlock ne aveva tanti. Barbarossa era uno di questi, certo, oltre se stesso. Adesso capiva. Ma sul momento gli era sembrata una cosa come un’altra, un nome qualunque. Ci aveva ripensato solo in ospedale, la notte in cui avevano sparato a Sherlock. Okay, la notte in cui Mary, sua moglie, aveva sparato a Sherlock. Doveva cominciare a dirlo a voce alta. Non che questo migliorasse la situazione ovviamente. Era stato un sussurro, appena udibile nella stanza buia, ma John lo aveva sentito. Lì, al capezzale di Sherlock, spaventato a morte dalla possibilità di perderlo, di nuovo, lo aveva sentito pronunciare quel nome: Barbarossa. E come beffato dal destino, aveva smesso di pensarci di nuovo, troppo occupato nel capire perché anche sua moglie fosse una psicopatica. Ma adesso, a distanza di mesi, il destino gli giocava di nuovo uno scherzo: adesso poteva ricordarsene. Adesso. Si era addormentato sulla poltrona dopo aver vegliato Sherlock praticamente per tutto il giorno. Essere un dottore lo aveva aiutato a zittire le lamentele del suo ex coinquilino e a rimanere sempre nei paraggi. E con ‘paraggi’ John Watson intendeva esattamente il vecchio appartamento. Alle sei del pomeriggio Sherlock era finalmente scivolato in quello che aveva tutta l’aria di essere un sonno tranquillo – John sospettava che avesse di nuovo preso della morfina – e lui si era calmato. Dopo essersi preparato un tè, rilassandosi sulla sua vecchia poltrona, aveva realizzato quanto fosse stanco: tutto quello che era successo negli ultimi mesi lo aveva fisicamente distrutto. Così aveva deciso che poteva concedersi un riposo di alcuni minuti, almeno prima che Sherlock cominciasse a reclamare tutte le attenzioni di cui aveva bisogno ogni volta che stava male. Era così che aveva ricordato tutto. Come in una specie di sogno confuso e agitato. La notte passata in ospedale, la discussione a Baker Street con Sherlock e Mary di qualche mese fa, la chiavetta usb nella sua tasca, Magnussen, Barbarossa, Mycroft, Mary, Sherlock, Barbarossa, Sherlock, si era tutto confuso in un quasi incubo, finché Barbarossa non aveva smesso di essere un pressure point ed era diventato un ricordo. E finché Sherlock non era diventato... William. Barbarossa. “Barbarossa.” disse ad alta voce, mentre la consapevolezza lo travolgeva. “Che cosa hai detto, John?” disse chiaramente una voce alle sue spalle. “Ti sei svegliato.” constatò. Sherlock camminò lentamente, la mano destra che sfiorava la ferita in un gesto più abitudinario che necessario, fino a raggiungere la sua poltrona. Vi si lasciò cadere stancamente, sospirando, mentre trovava il coraggio di guardare John negli occhi. “Barbarossa.” ripeté lui dopo un po’ e Sherlock annuì lentamente, le dita che si poggiavano sulle sue labbra, in un inutile tentativo di scaricare la tensione. “Te ne sei ricordato, quindi.” John strabuzzò gli occhi e si costrinse a rimanere calmo. “Quindi...