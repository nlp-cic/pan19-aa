e buttarla giù da una scogliera di San Sebastián. Piazzare lettere strategiche e testamenti contraddittori.
Per un lunghissimo attimo Xabi si sorprende a fantasticare sui visi e le espressioni dei suoi amici, dei suoi famigliari, dei suoi colleghi, alla notizia della sua tragica, inaspettata dipartita. Pensa a un funerale finto e vuoto, pieno di lacrime e pianti veri. Si sente molto poeta maledetto, per questo, e si schiaffeggia mentalmente, appuntandosi al cervello la nota di non indulgere mai più in simili fantasie macabre. Manco avesse quindici anni e la matita nera sotto gli occhi. 

Oppure oppure oppure. Oppure potrebbe dare un bacio in fronte a sua moglie e ai propri figli e, con tutta la calma del mondo, chiedere il divorzio. E questa, incredibilmente, sembra l'opzione più seria e sensata che gli sia venuta in mente oggi (anche se, a dire la verità, non ha iniziato a pensarci solo oggi. Sono mesi, ormai, che si rigira in testa questa idea).
In ogni caso, qualcosa va fatto, perché Xabi Alonso non vede la propria sanità mentale da troppo tempo, talmente tanto che non sa più nemmeno che faccia abbia, o di che esatta sfumatura di celeste siano i suoi occhi. 

**

L'aereo parte sobbalzando. Le goccioline di umidità all'esterno del suo finestrino si ghiacciano gradualmente, al rallentatore, man mano che il velivolo prende quota. Xabi le fissa fino ad addormentarsi. Quasi non sente i vuoti d'aria intorno a Londra, all'arrivo.
Ad attenderlo all'aeroporto non c'è nessuno. Un tassista si avvicina a lui con sguardo interrogativo. Xabi cede, gli affida il piccolo trolley, si lascia un po' trasportare un po' cullare dall'automobile fino all'albergo.
Appena arrivato telefona a casa, saluta i bambini, manda loro tanti baci. Fa un breve resoconto a Jon di quanto Londra sia cambiata dall'ultima volta che ce l'ha portato (quasi per niente, ma da bravo papà usa l'immaginazione per inventarsi festoni e luci e nuove linee della metropolitana e monumenti nuovi e macchine di un altro colore a metà tra il rosso e il bianco – no, non rosa, il rosa è il colore delle cicatrici e delle ginocchia sbucciate; questa sfumatura invece a Jon piacerebbe molto), poi chiude e prende un bel respiro. È da solo, può fare quello che gli pare, ma non farà nulla a stomaco vuoto (e brontolante). 

Il giorno dopo si sveglia presto, scende a fare colazione (gli erano mancate da impazzire le colazioni all'inglese - a parte il sanguinaccio: a Xabi non è mai piaciuto il sanguinaccio – o forse sì, quand'era piccolo magari ne andava anche ghiotto, incredibile come cambino i gusti col passare degli anni, dicono addirittura che le papille gustative si rinnovino completamente ogni sette anni, com'è strano il corpo umano), sfoglia il Daily Mail di oggi e poi si butta nella folla. 

È in mezzo ad Hyde Park che incontra Stevie. Si abbracciano, si scambiano allegre pacche sulla schiena, si sorridono, poi si siedono su una panchina a fissare gli scoiattoli in silenzio. Ogni tanto passa qualche pattinatore che scivola troppo veloce sulle sue ruote per essere certo di averli riconosciuti. Puntualmente la metà si gira a fissarli, rischiando di andare a sbattere contro un tronco d'albero o un cestino dei rifiuti. 

Steven non è andato a Londra appositamente per incontrarlo, sia ben chiaro. Era già lì per, uhm, affari. Questo, almeno, è quello che gli ha detto (testuali parole: per, uhm, affari), e Xabi non è una ragazzina, quindi si impegna con tutto se stesso per crederci.
Le cose sono andate così: una settimana prima, Xabi ha mandato un messaggio a Steven informandolo che sarebbe partito per un fine settimana londinese. Qualche giorno (di snervante attesa) dopo, Stevie gli ha risposto che casualmente, per una incredibile coincidenza, si sarebbe trovato lì anche lui. E allora perché non fare una bella passeggiata insieme, raccontarsi gli ultimi mesi (non è che non si sentissero da così tanto, dopotutto), decomprimere un po' quella strana tensione che si accumula sempre in loro (in Xabi, in Xabi, sicuramente non in Stevie, nah) dopo un po' di tempo che non si vedono? Perché no.
E quindi, eccoli lì, due adorabili vecchietti troppo giovani che osservano gli scoiattoli di Hyde Park avvicinarsi ai turisti e fuggire spaventati dalle grida estasiate dei loro figli. Piccoli nanerottoli viziati e potenzialmente letali, penseranno quelle povere bestiole (sì, ogni tanto, quando è sicuro di essere proprio solo solo solo con la propria mente, Xabi si concede di immaginare come la pensano gli scoiattoli sull'annosa questione dei fastidiosi bambini in gita a Londra, e la cosa non lo turba perché gliel'ha insegnato Stevie, a pensare a piccole cose sceme come quella, per sgomberare la testa). 

Ora che è vicino a lui, infatti, tutto sembra scorrere più lento e pacifico, come la Serpentine. Tutto sembra più chiaro, sempre grigio, ma più chiaro, come il cielo perenne di Londra: una costante ma pur sempre luminosa, leggerissima, minaccia di pioggia. 

A sua moglie ha detto la verità: che sarebbe andato