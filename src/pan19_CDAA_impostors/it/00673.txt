Palace, a quelle è piuttosto sicuro che saprebbe abituarsi – perché troppo finita, la sospensione di uno spazio determinato, sigillato, bollato, etichettato, richiederebbe l’uso di parole che non possiede.

E il bianco va bene, decide. Qualsiasi altro colore sarebbe sbagliato. Il bianco è pulito, amorfo, una pagina da riempire.

Come una lavagna gigante. Gli piace. – Va bene così – dice e si ficca le mani in tasca, dondolando sui talloni. Bene, ma non molto bene.

 

 

È già il mese dopo – forse il terzo che è lì, non è bravo a raccapezzarsi con quel tempo così lineare e semplice e catalogato in giorni che formano settimane e mesi – che John avanza la proposta a Rose.

- Potremmo cercare un appartamento. –

Rose rimane a bocca aperta, il pezzo di ciambella ancora in mano e la glassa a sporcarle le labbra.

– Perché? – domanda, leccando via lo zucchero.

John tamburella le dita sul tavolo della cucina, chiude gli occhi e li riapre, immensamente divertito da un pensiero irriverente. – Non credi di essere troppo grande per il discorso sul primo volo dal nido? –

- Non ti piace stare qui? -

Il divertimento negli occhi sgranati di Rose è moderato da una nota di panico leggera e infima.

- Per quanto mi piaccia fare a lotte di cuscini con Tony e ritrovarmi Jackie appendiabiti che mi passa l’asciugamano fuori dalla doccia - muove le mani con svolazzi nervosi – rimango dell’idea che un appartamento in centro sarebbe una soluzione più agevole. -

Rose annuisce e il bagliore nel suo sguardo si fa terso, senza macchie di alcun genere. - Continua a infilarsi nel bagno, eh? -

John rotea gli occhi, il ritratto enfatizzato dell’esasperazione. – Anche quando mi chiudo a chiave. –

- Credo che abbia un passepartout o qualcosa di simile. -

John impreca tra i denti e Rose si allunga per battergli un colpetto di consolazione sulla mano e confiscare l’ultima ciambella al cioccolato dal contenitore. – Trova qualcosa di eccentrico, ma non esagerare con le stranezze. –

Lui si sfrega le mani, sorride e sprofonda nella lettura degli annunci immobiliari con una matita dietro l’orecchio.

- Oh, - continua Rose, ritornando al suo rapporto - a mia madre lo spieghi tu. -

E John si strozza con il caffè.

 

 

Convincere Jackie che è arrivato il momento di lasciarli andare richiede la pazienza congiunta di tre generazioni Tyler, quattro contando il Tyler acquisito che è John, tre e mezzo contando che Tony e Rose è come se appartenessero alla stessa, una all’inizio e una alla conclusione dell’arco.

All’inizio Jackie ha giocato la carta di Tony che ha pianto per ore perché “non voleva lasciare che il Folletto se ne andasse”.

Rose avrebbe sghignazzato come al solito per quel soprannome se l’esserino piagnucolante avvinghiato alle sue gambe nonavesse impietosito il suo cuore tenero.

John ha promesso di venire a giocare con lui (“Parola di scout” e ha incrociato le dita), entrambi hanno giurato che saranno presenti ai pranzi della domenica e che se scompariranno per qualche missione o faccenda aliena del governo glielo faranno sapere con largo anticipo.

Tony si è convinto, Pete era dalla loro parte dall’inizio e Jackie a quel punto ha dovuto cedere le armi.

 

 

Casa loro si trova all’ultimo piano di una palazzina senza ascensore. È una mansarda e John praticamente deve camminare quasi tutto il tempo con la schiena incurvata e deve chinarsi pure in bagno, ma il giorno in cui staccano la carta da parati è il più bello e quello in cui lui monta la lavatrice il più bagnato.

Ci sono pile di libri e piccole librerie dell’altezza di un Nano o di Tony dove le pareti sprofondano nel pavimento in perfette oblique. Le finestre si affacciano sulla City trafficata, la cucina è un angolo cottura che assomiglia al baby forno e il letto e il frigo sono gli unici mobili di dimensioni normali là dentro.

Eppure Rose ride ogni volta che tornano a casa e dopo il Torchwood, asettico e sproporzionato, la loro casetta pare una tana confortevole e accogliente. Ci sono pouf rosa e viola, un divano cigolante con tanti di quei cuscini che sembra di sprofondare nelle sabbie mobili di Delta, fili di lucine alle pareti che formano strani motivi a ghirigori, un tappeto persiano di cui John è fierissimo, quadri di artisti emergenti e riproduzioni fedeli dei suoi pittori preferiti, una collezione di vinili e un giradischi che John è sicuro di riuscire a far funzionare un giorno o l’altro.

Pian piano la casa si riempie di ninnoli e souvenir, un’accozzaglia di oggetti che Rose, ridendo con le mani sui fianchi, definisce “una marea di robaccia”, ma la adora come lui e non rinuncerebbe a nessun ricordo, non più.

L’obi della geisha che li ha aiutati a scoprire il trucco di quel boss mafioso che era un Sodomon in fuga. Un cappello da torero della volta in Spagna. Un loro acquerello sulla Senna, risalente a quella missione a Parigi che al solo ripensarci gli fa ritornare il mal d’aria. La collana di perline della bambina in Jamaica – treccine nere e sorriso radioso - e i sigari mai fumati dello Zratr a Cuba.

      

 

Un giorno succede a John di guardarsi allo specchio