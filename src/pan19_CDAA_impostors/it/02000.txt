di fiducia. Anche quello che doveva essere il suo allievo prediletto era entrato facilmente nelle sue simpatie, grazie a quel suo carattere riservato e timido. Nel giro di qualche giorno era riuscito a instaurare una certa confidenza almeno con lui.





“Tachibana-sama è considerato il più saggio di tutti.”





Sousuke prestò ascolto alle parole del giovane Hayato, incuriosito. “Vuoi dire che ce ne sono altri?” chiese, perplesso: non era stato a contatto con tanti centauri nell’arco degli ultimi anni e gli sembrava impossibile che potessero ancora esistere delle comunità organizzate sfuggite agli umani. Eppure il puledro scosse la testa in segno di assenso. “Ma il maestro è isolato rispetto agli altri. Devo percorrere molta strada per giungere fino a qui: è per questo che molti miei coetanei hanno abbandonato le lezioni.”





Sousuke tentò faticosamente di raggiungere la posizione più congeniale per una chiacchierata che stava per rivelarsi illuminante. “Che genere di lezioni?”





“Tachibana-sama mi insegna a riconoscere le piante e i funghi velenosi da quelli curativi. Mi racconta molte cose anche sugli umani, anche se in molti pensano che non dovrebbe.”





Sousuke si limitò ad annuire, pensieroso. In effetti anche lui era dell’opinione che meno si sarebbero avvicinati agli uomini, meglio sarebbe stato per la loro sopravvivenza. Abbassò lo sguardo sulla fasciatura, assorto, come se il pensiero avesse rievocato in lui immagini che non avrebbe mai voluto richiamare alla mente. Hayato, inaspettatamente, gli prese il viso fra le mani da bambino e portò i loro sguardi alla stessa altezza. “C’è molto dolore nei tuoi occhi: io lo so” mormorò soltanto, ma non aggiunse nient’altro: dopo essersi rialzato sulle ginocchia esili, uscì dalla porta.





L’unica a non sembrare interessata alle sue condizioni di salute era Haruka. Lo assisteva solo quando necessario e solo sotto richiesta del marito: in ogni caso non lo degnava mai di uno sguardo di commiserazione. Non che ne avesse bisogno, in realtà. Il momento migliore della giornata era quando se ne andava a caccia, e quindi fuori di casa.





“Ti adora, è solo poco espansiva” tentò di rassicurarlo Makoto, rivolgendogli un sorriso di scuse. Era passata una settimana da quando era stato soccorso, ma non gli sembrava ci fossero molti miglioramenti: non solo era costretto all’immobilità assoluta, ma la febbre sembrava non volerlo lasciare ed erano davvero pochi i momenti di lucidità su cui poteva contare per comunicare con i suoi salvatori. Dato che si trattava di uno di questi si decise ad esprimere tutta la sua perplessità alzando un sopracciglio. “Non mi sembra che io le piaccia” osservò, cercando di non risultare troppo scortese, ma Tachibana scosse la testa e continuò a sorridere. Alla fine della sua consueta medicazione fasciò di nuovo la ferita con garze pulite e la conversazione si chiuse in questo modo.





Non c’erano altre presenze all’interno della casa. Solo qualche messaggero, di tanto in tanto, faceva capolino dalla porta e gli lanciava uno sguardo incuriosito e imbarazzato; non poteva nascondere che la cosa lo infastidisse parecchio, ma non aveva il coraggio di chiedere a Makoto una nuova sistemazione: se non altro, sperava di rimettersi in fretta come il medico aveva predetto.





“Ci sono altri come noi?” gli chiese poco dopo aver avuto quella conversazione con Hayato, e il centauro annuì in risposta. “Vivono tutti a valle, vicino al fiume. Qui saremmo piuttosto in alto in realtà” spiegò brevemente. “Se lo volessi quando ti sarai ripreso potrei chiedere ad Haruka di accompagnarti.”





Sousuke si strinse nelle spalle, senza rispondere. La devozione di Makoto per la moglie iniziava leggermente a dargli la nausea. “Cosa ti fa pensare che non mi ucciderà alla prima occasione?”





Makoto scoppiò a ridere e scosse la testa, alzandosi sulle gambe. “Non lo farebbe mai: la amo troppo.”



 



Quella situazione andò avanti per un mese o due. Quando la febbre passò completamente e il centauro gli diede il permesso di alzarsi, non gli sembrò vero. Ovviamente non fu facile: non tanto perché le gambe gli sembravano del tutto inutilizzabili, ma anche perché il dolore non era completamente svanito.





“Non dovrai fare sforzi eccessivi: ci vorrà del tempo prima che tu possa ricominciare a camminare.”





Sousuke annuì alle parole del medico, ma dentro di sé si diceva elettrizzato al solo pensiero di riuscire a mettersi sulle ginocchia. Ogni suo muscolo chiedeva pietà e sentiva un indistinto formicolio per tutto il corpo. Quando nel giro di una settimana riuscì a reggersi in piedi senza l’aiuto di Makoto, ebbe la sicurezza che ce l’avrebbe fatta.





“Procedi molto bene” gli sorrise il medico, osservando i suoi sforzi. A quanto pareva il suo ottimismo non era stato del tutto infondato e di questo Sousuke ne era grato.





Fece i primi passi all’interno della stanza, aiutato da Hayato e dallo stesso medico- poi, quando Makoto lo ritenne opportuno, si spostò all’esterno. Fu in quel modo che scoprì con disappunto che era già inverno inoltrato: forse questo spiegava in parte il fatto che Haruka restasse sempre più spesso a casa. Le temperature erano ben differenti da quelle mantenute nel laboratorio e il terriccio era coperto da foglie essiccate, sebbene non ci fosse traccia di neve: anche per questo motivo