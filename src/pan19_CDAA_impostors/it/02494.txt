cerimonia della Vestizione, chiudendomi la porta alle spalle. Lo spingo contro la porta e aderisco perfettamente a lui. E' il mio modo preferito di baciarlo, lo faccio spesso dopo essermi allenato con lui, nella scuderia. E spesso non ci limitiamo a baciarci. Però stanotte non lo bacio, gli accarezzo il viso e lo guardo intensamente. - Vieni fino a qui, fai tutta questa sceneggiata e non mi baci nemmeno? Tanto lo sanno tutti che stiamo insieme, Carisio! Avvicino il mio viso a quello di Michele e rido, lo sfioro appena con la bocca e col naso. - Domani indosserai la maschera... Non posso profanarti. Michele sospira spazientito. Mi afferra la cravatta e mi tira, appoggiando le labbra sulle mie e baciandomi. Chiudo gli occhi e mi lascio baciare da su Componidori, il sogno erotico delle ragazzine di Oristano. Se io sono il fantino più bravo, lui è certamente il più popolare. Dubito che tutti sappiano di noi, come sostiene lui, altrimenti riceverei tonnellate di lettere minatorie da parte delle sue fan. Michele approfitta del mio momento di distrazione per sbattermi a sua volta contro la parete, ma lo fermo appena in tempo. Se non l'avessi fermato, sarebbe stato difficile farlo in seguito, e so che me ne pentirò, ma non posso fare l'amore con lui stanotte. - Mostrami la maschera. Gli chiedo, divincolandomi e avviandomi verso il palco. Posso quasi vedere la sua espressione, anche se è alle mie spalle. Avrà sicuramente sbuffato e roteato gli occhi. Pensa che sia superstizioso, e forse ha ragione, ma domani è una giornata importante per entrambi e non possiamo perdere la concentrazione. Mi sorpassa per farmi strada, è giusto, è la sua maschera e dev'essere lui a mostrarmela. Prende il cesto in cui è riposta e lo alza, per mostrarmela da vicino. Mi emoziono nel guardare quello che sarà il suo volto divino. Mi piacerebbe baciarlo mentre indossa la maschera, ma è un sogno irrealizzabile. In primo luogo perché da quando la indosserà a quando la toglierà sarà sempre sotto gli occhi di tutti. E poi perché non si può baciare un dio. Potrei baciarlo mentre anche io sono un dio, ma c'è solo un dio alla volta, queste sono le regole. - Sarai bellissimo domani. - Sono già bellissimo. - Lo sai cosa intendo, e comunque sì, sei già bellissimo. Gli concedo, mentre posa la maschera. Mi siedo sul palco e dopo qualche secondo lui si siede accanto a me. - E' la notte più bella di sempre, vero? - Sono indeciso tra questa e un'altra...Afferma facendomi l'occhiolino. Abbasso lo sguardo e sorrido. - Raccontami della tua prima volta. - Beh, era d'estate, c'era questa bellissima ragazza che, quando ero giovane, faceva Eleonora. No, non faceva, era proprio Eleonora. E allora la vita era molto più dura, si doveva stare attenti perché non c'erano i preservativi e le ragazze rimanevano incinte quasi sempre. - Carisio!Rido. Michele odia quando gli faccio notare la nostra differenza d'età. Avevo capito che non mi stava chiedendo di quella prima volta. - Allora... Ero emozionatissimo, ero il più giovane su Componidori da molto tempo e non avevo mai perso una stella. E temevo di non riuscirci proprio quella volta. Inoltre voi Contadini avevate preso tantissime stelle la domenica, e io volevo che fosse il mio gremio a vincere la mia prima Sartiglia da su Componidori. A cena non mangiai quasi niente. Mi ricordo che non ascoltavo i discorsi dei compagni e che quando loro mi chiedevano qualcosa, io non rispondevo, perché avevo la testa fra le nuvole. E avevo gli occhi di tutti addosso. Ad un certo punto non ce la feci più, salutai tutti con la scusa che sarei andato a letto. Nessuno ci credeva, tutti sapevano che non si dorme la notte prima di essere su Componidori. Comunque mentre stavo per lasciare il ristorante, ti avvicinasti con tuo padre e tuo fratello. Mi guardavi come se fossi un dio, come se indossassi già la maschera. E mi chiedesti una rosetta. Io ti promisi che te l'avrei conservata. Poi feci una passeggiata e tornai a casa. Passai tutta la notte a rigirarmi nelle lenzuola. Che, per la cronaca, era quello che stavo facendo prima di venire da te stanotte. Concludo il racconto e sorrido a Michele. Ha la mano appoggiata sulla tasca del jeans. So che la mia rosetta è lì dentro e che la porterà addosso anche domani. Mi ha confessato di averla indossata ad ogni Sartiglia da quando gliel'ho regalata. - E la seconda volta? - Anche la seconda volta c'eri tu. Eravamo entrambi emozionati, ma non ce ne andammo dal ristorante perché non sopportavamo la folla. Ce ne andammo perché tu mi mettesti una mano sulla coscia e mi sussurrasti nell'orecchio se piuttosto non avrei preferito andare a bere qualcosa con te. Mi facesti mancare il respiro. Annuii e uno alla volta, prima tu e poi io, salutammo la compagnia e ce ne andammo. Tuo padre mi lanciò uno sguardo terribile. Forse aveva capito tutto. - Michele ride. Di solito il pensiero del padre lo rattrista,