 



 

  1 mese    All’inizio è difficile anche solo guardare Percy e non sentire nuovamente l’impatto dell’incidente scuoterle la gabbia toracica, romperle le ossa e spaccarle la carne. È difficile abbracciarlo e non sentire l’odore soffocante del sangue stringerle la gola e migliaia minuscoli frammenti di vetro pizzicarle il cranio. Annabeth non riesce a immaginare un mondo in cui le cose torneranno ad essere come quando tutto era semplice e naturale come ridere contro le labbra di Percy che sapevano di sale. Un mondo in cui il blu è solo il colore delle ciambelle che Sally Jackson le aveva offerto, la prima volta che Percy l’aveva invitata a casa, e non quello degli ematomi che avevano rivestito la loro pelle per settimane.     3 mesi    Will le prende la mano tra le dita, testa la forza muscolare, la sensibilità della cute, osserva la pelle tesa e ancora segnata da minuscole cicatrici. È delicato e caldo e Annabeth pensa che quel contatto dovrebbe darle sollievo, non farle venire voglia di strapparsi la pelle dalle braccia. - Stai facendo progressi enormi – mormora, quasi sorpreso, alle sue nocche pallide. Annabeth annuisce con un sorriso tirato sulle labbra e non gli confessa di come a volte le sembri di star camminando da mesi in un lungo, eterno, inferno. Non gli dice dell’aria che, come veleno, le brucia i polmoni ad ogni respiro e di come le sembri di essere diventata cieca e che non vi sia nulla, in quel mondo grigio e spento, tossico e nefasto che ora abitano, oltre alle cicatrici sulle sue mani e sul petto di Percy. Non gli dice nulla, ma quando l’accompagna alla porta e la saluta, Will ha sul viso la stessa espressione che Annabeth ha sentito mille volte piegarle i lineamenti mentre parlava con un paziente e la donna pensa che non ha mai odiato così tanto la conoscenza di qualcosa.                          4 mesi   - Sono a casa – annuncia al silenzio dell’ingresso. Percy è in piedi, davanti ai pensili azzurri della cucina; indossa una maglietta sformata e un paio di pantaloncini che gli ricadono, troppo grandi, intorno ai fianchi magri. - Com’è andata? – le chiede, senza rialzare lo sguardo dal cartone di latte che stava aprendo. Annabeth poggia distrattamente la borsa sul tavolo. Non gli dice che è andata bene, non gli dice che Will ha affermato che sta andando alla grande, che è bravissima, che non aveva dubbi e che recupererà in pochissimo, perché le parole le restano incastrate tra le labbra e la lingua, come se le lettere fossero munite di minuscoli arpioni e si fossero ancorate alla sua gola. (Non lo dice perché per farlo dovrebbe crederci.)     5 mesi   Il petto di Percy è segnato da cicatrici e le mani di Annabeth a volte ancora tremano quando lo accarezzano, quando si perdono tra i suoi capelli troppo corti e scendono a sfiorargli la mandibola contratta. - Annabeth. - È un mormorio lieve, quello che gli lascia le labbra e la donna si china a baciarlo, mentre lo guida dentro di sé. I capelli biondi le scivolano lungo le spalle e ricadono intorno a loro come una tenda leggera e delicata come le punte gli solleticano il collo. La luce del primo pomeriggio si perde tra le ciocche chiare e crea ombre sui loro volti e per un istante - mentre Percy inizia a muoversi dentro di lei e i loro respiri si fanno più pesanti, più rapidi; mentre i loro baci si fanno più disperati e impacciati - Annabeth smette di sentirsi frammentata come le ossa delle sue mani. Chiude gli occhi quando viene e, dietro le palpebre serrate, il mondo per un istante sembra tornare blu e accogliente. 