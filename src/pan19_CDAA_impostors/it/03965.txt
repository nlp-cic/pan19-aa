sua nuova famiglia, sebbene il suo corpo ne recasse i segni. Con il passare degli anni, era riuscito a rendere proprie alcune delle peculiarità draconiche, divenendo uno splendido esemplare di umano dalle caratteristiche di drago che non fossero derivate da un incrocio biologico.

Asagi gli prese il viso tra le mani e sentì la sua energia scorrere selvaggia sotto quell'aspetto tanto candido, godendo della semplice tenerezza che lo sguardo di Tsune gli provocava.

“Lo capiranno”, sussurrò sulle sue labbra, per poi baciarlo e trasmettergli quel rogo che si agitava irrequieto. Il drago sapeva bene che il suo dolce compagno non sarebbe andato a fuoco per così poco, che poteva sopportare dolori e sacrifici che andavano oltre qualsiasi idea che egli stesso aveva degli umani.

Tsune accolse la sua fiamma violenta e la fece sua, di nuovo, assorbendo quel potere che lo scuoteva da capo a piedi e gli faceva girare la testa. Si aggrappò ad Asagi, stringendo la presa delle mani tremanti sulle spalle larghe del drago, sentendosi consumare dall'interno da una forza che lo cambiava e modellava il suo intero essere come argilla. Era ormai divenuto capace di sopportare molto, ma non era ancora pronto per condividere il potere draconico nella sua interezza: così, quando le sue membra iniziarono a cedere, si scostò, crollando contro il corpo del drago.

“Lo spero bene”, bisbigliò infine, con l'ultimo filo di fiato che gli era rimasto, prima di chiudere gli occhi. “Ne va delle loro semplici vite”; con un ultimo spasmo, si accasciò malamente contro il bracciolo del trono su cui sedevano entrambi, il corpo ormai bisognoso di riprendersi.

Asagi avrebbe anche fatto a meno di badare agli intrusi che regolarmente disturbavano la serenità di quel loro piccolo angolo di mondo: avrebbe impedito che gli abitanti del paese sfiorassero con un solo dito il suo compagno adorato, pur non potendo stanarli ed eliminarli tutti in poco tempo. Non desiderava che Tsune assistesse alla distruzione del villaggio in cui era nato e cresciuto, dunque avrebbe affrontato e sconfitto – o ucciso – i folli che si avventuravano nella sua caverna uno dopo l'altro.

Si alzò dal trono, prendendo Tsune in braccio nel farlo e meravigliandosi ancora una volta del suo essere così leggero. Non temeva più di spezzarlo, eppure quando gli si accasciava addosso per il sovraccarico di potere Asagi non poteva fare a meno di chiedersi, apprensivo, se il suo giovane partner stesse bene, se non si fosse ferito. Era solito riprendersi nel giro di poche ore, il tempo necessario affinché il suo corpo elaborasse quella nuova fonte di forza che lo modificava dall'interno.

Portò il suo amante verso le sue stanze private, lì dove un qualunque drago conserva il suo tesoro. Asagi possedeva delle ricchezze, ma aveva scoperto che esse impallidivano difronte alla mera presenza di Tsune; aveva presto smesso di accumularne, pur non volendo separarsene, quando aveva realizzato di avere accanto la gemma più bella su cui avesse mai poggiato lo sguardo.

Tsune non era un oggetto e il drago ne era cosciente, ma il suo innato istinto di possessività e protezione continuavano ad essere parte integrante di ogni fibra del suo essere; mai avrebbe impedito al suo compagno di allontanarsi, se mai l'avesse desiderato, ma averlo tra le braccia, osservarlo tra le fiamme dell'istinto mai placate dalla ragione, faceva nascere in lui il bisogno ancestrale di considerarlo parte di quel tesoro da proteggere dalle influenze esterne. Finché Tsune avesse deciso di restare, quantomeno.

“Non andartene...” sibilò molto piano, in lingua draconica, rivolto al suo amante ancora incosciente.

Il solo pensare che, un giorno, il suo amante avrebbe potuto abbandonarlo lo lasciava sgomento, quasi perso. Inoltrandosi in uno stretto corridoio laterale, il drago cercò di calmare le fiamme furiose che si agitavano nel suo corpo, certo di una sola cosa: il futuro era incerto, non aveva alcun senso farsi del male pensando al peggio.

Le stanze di Asagi erano fatte della stessa pietra di cui era fatto il resto della cava, i pochi mobili dello stesso materiale del trono su cui sedeva; per terra, agli angoli, erano accumulate le solite ricchezze: gemme preziose, monete antiche, gioielli. Il drago le ignorò.

Adagiò Tsune tra le lenzuola scure e carezzò con aria un po' assente il contorno del suo bel viso, incantato dal modo in cui il suo petto si alzava ed abbassava ritmicamente, comunicandogli uno strano senso di pace interiore. Con il passare dei secoli e l'aumentare del disprezzo verso il genere umano, ormai molte emozioni gli erano divenute estranee; il suo dolce compagno era stato in grado di ridargli la capacità di provarne, sebbene a volte Asagi non riuscisse a dare loro un nome. Forse non gli interessava nemmeno.

Proprio come se stesse facendo la guardia al suo tesoro, il drago prese posto su una sedia dal taglio semplice ed attese. Il tempo si dilatò in un fluido scorrere, proprio come lo era l'eternità in cui Asagi aveva sempre vissuto; attendere, invece, non era mai stato un problema: curiosamente, sapeva essere molto paziente. L'eternità e la solitudine durata secoli erano state ottime maestre di vita.

Poco a poco, vuotò la mente da qualsiasi pensiero, concentrandosi esclusivamente sul respiro ritmico di Tsune, come cercando di entrare in comunione con il suo amato