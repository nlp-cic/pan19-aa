semplice con insalata, quindi tornò ad osservare Yuri. Sembrava distante chilometri. Mentre gli parlava il tredicenne l'aveva guardato come se non stesse capendo il senso delle sue parole – non davvero, almeno – dopodiché era tornato immediatamente a scorrere il menù. Adesso fissava le prime righe con sguardo vacuo, e Viktor aveva la netta sensazione che stesse continuando a rileggere sempre la stessa. “Suo fratello sembra indeciso. Forse posso...” “Oh, non è mio fratello. Yuri?” Trascorsero cinque, lunghi secondi prima che tornasse a sbattere le ciglia bionde. Squadrò Viktor, poi la cameriera. Infine, parve finalmente metabolizzare le ultime frasi pronunciate da entrambi. La sua espressione tornò ad essere quella consueta. “Ma che cazzo di idea. Bleah.” Piegò la bocca all'ingiù, disgustato. “Senti, portami un doppio cheeseburger bacon con patatine ranch. Salsa barbecue a tonnellate. E una coca gigante. Ah, e per dopo un frappé al cioccolato con panna. Tanto paga lui, ha appena vinto la trilionesima medaglia d'oro e quindi i sacchi ce li ha.” Accompagnò le ultime parole con un secco, precisissimo lancio del menù in mezzo al tavolo. La donna sembrò avvampare. “... Oh... oh mio dio, quindi avevo ragione! Tu sei... Viktor Nikiforov!” Qualche cliente si voltò. Yuri fece scivolare il gomito sul tavolo, annoiato, e affondando la guancia contro un palmo piegato all'indietro sbuffò. “Uhm. Già.” Dal tavolo accanto si levò un bisbiglio sommesso. Viktor allargò le labbra. “Molto piacere, mia cara…?” “Ludmila” balbettò lei incrociando mani e blocchetto sul petto. Diede un'occhiata alle proprie spalle, veloce. “Purtroppo, uf... non posso trattenermi, adesso. Ma prima che te ne vada posso chiederti una foto insieme? Se non ti disturbo troppo, naturalmente.” Riprese fiato, mordicchiandosi eccitata la bella bocca carnosa. Aveva gambe sottili, coperte a malapena da una striscia di tessuto di nemmeno trenta centimetri. Quando le incrociò i piccoli glitter del suo lucidalabbra brillarono brevemente sotto le luci calde della sala. “C-cioè, mi piacerebbe molto. È che sei… fantastico. Incredibile. Quando ti guardo pattinare sto male. Cioè, no, sto bene. Oh, benissimo...” Scoppiò in una cascata di risolini. Spostò gli occhi verso il basso, coprendosi i denti candidi con lunghe unghie ricostruite laccate di rosa bubblegum. Il suo rossore peggiorò. “... S-scusami. Non so bene che dico. Però ecco, hai capito.” “Oh, ehm... sì. Tranquilla.” Viktor le sfiorò un braccio, chinandosi appena verso di lei. “E nessun problema per la foto.” Ludmila annuì con esagerato entusiasmo, trotterellando via sotto lo sguardo severo dei proprietari. Yuri continuò a fissare Viktor con i grandi occhi verdi a mezz'asta, scompostamente accasciato sul tavolino. “... Fai sfaceli, eh? Ancora un po' e quella ti infilava la lingua in bocca.” “Ma no. È che a San Pietroburgo mi conoscono tutti.” “Ah, certo. Perché nel resto della galassia no. In confronto a te Putin è famoso quanto la donna delle pulizie di Yakov” biascicò Yuri con uno sbadiglio. “E poi vabbè, nessuna vuole limonarsi Putin. Quasi nessuna. Credo.” Viktor rise. “Anche tu sarai riconosciuto in giro. Presto. E ti gireranno attorno così tante ragazze che avrai soltanto l'imbarazzo della scelta.” “Uhm. Come si dice? Ti potrei mostrare la vastità del cazzo che me ne frega. O che me ne fregherà? Vabbè. Ma diciamo pure che...” “... Perché facevi a botte con i ragazzi del gruppo juniores?” Yuri smise di giocherellare con le boccette delle salse, fissandolo di sbieco da sopra il gomito piegato. “Cos'è, mi stai offrendo la cena in cambio di un interrogatorio?” Si rimise dritto, rimboccandosi per l'ennesima volta le maniche larghe quasi tre volte il suo braccio. Con una certa violenza. “Yakov non è proprio capace di non raccontarli i cazzi miei, comunque.” “È solo preoccupato.” “È solo un impiccione.” Viktor cercò con la nuca la testiera del divanetto. Cercò di aprire il petto più che poté, inalò dal naso. Mentre rilasciava lentamente l'aria tornò a fissare le smeraldine, sfuggenti iridi nervose di Yuri. “Confidarti con qualcuno non è sinonimo di debolezza. E nemmeno l’accettare aiuto” mormorò con tono morbido. “Siamo esseri umani che provano emozioni, Yuri. Belle, brutte. A volte, anche terribili. Falliamo, cadiamo... continuamente. E qualche volta abbiamo la grande, grandissima fortuna di farcela. Di vincere. In tanti sensi. Ma nulla sarebbe facile senza aiuto. Nemmeno rialzarsi.” Il tredicenne scivolò in avanti col bacino, incassando le spalle. La linea serrata della sua bocca sparì dentro lo scollo esageratamente abbondante della felpa, e Viktor prese un altro respiro. “Poche cose sarebbero davvero possibili senza qualcuno accanto a noi, a tenderci la mano. E questo... me l'ha insegnato proprio Yakov. Uhm, non solo lui, certo. Ma, ecco... Yakov è stato certamente il primo.” Yuri incrociò le braccia sulla pancia. Sollevò un sopracciglio, indifferente. “Commovente, sul serio