lei che fa? Non solo le nega aiuto, disgraziato, ma se ne va pure in giro trasudando sciattezza? Le sembra questo il modo di rappresentare la legge, signora volpe?»
«Nicholas Wilde» la corresse Nick, soffocando un ansito d’odio. «E questo pezzo di carta, che lei definisce sciatto, è molto più di ciò che sembra.»
Infatti, è la mia rovina.
«Fandonie!» esclamò il pangolino. «Quanti anni ha, lei? Non si vergogna ad andare in giro con una lettera d’amore in tasca? Non è più un’adolescente!»
Adesso Nick non sapeva se aver più paura del bastone che la signora pangolino gli stava puntando alla gola o del fatto che avesse davvero riconosciuto quel cancerogeno pezzo di carta come lettera d’amore.
Nel dubbio, pianse per entrambi.
«Non è colpa mia, signora!» rantolò la volpe. «Io non la volevo, dico sul serio. Sono stato costretto a prenderla, mi creda!»
Perché mi sto giustificando con una pangolina isterica?
«La farò radiare dall’albo dei poliziotti, razza di sciattone!»
No, urlò Nick nel silenzio della sua mente. Tutto ma non questo!
«Signora, signora, signora.» Nick sollevò le zampe in segno di resa. «Signora, lei… non può farlo. Perché io ho qualcosa che le potrebbe interessare.»
Le rotelline del suo cervello, forse per effetto dello shock scaturito dal vedersi puntato addosso un bastone da passeggio, avevano cominciato a girare freneticamente.
Così, come per magia, un piano era venuto alla luce, splendido Figlio del Male disceso sulla terra per salvare Nicholas Wilde dalla rovina… ma ad un prezzo.
La pangolina, plausibilmente mossa a compassione, abbassò l’arma del quasi-delitto e gli scoccò un’occhiata perplessa. «Di cosa sta parlando, agente fru-fru?»
Agente fru-fru…
Ah, quanto triste e miserabile poteva essere l’esistenza di una volpe.
«Senta… io ho questa lettera d’amore che ho il terrore di leggere da solo, lei è una pangolina che sicuramente ha esperienza in campo sentimentale. Questo non le dice niente?»
La signora non mutò espressione. «Sta cercando di trovare un accordo con me, agente Joyce?»
«Wilde, signora, agente Wilde.»
«Fa lo stesso!» L’isterica pangolina incedette verso di lui emanando un’aura scura come una notte senza stelle. «Cosa vuole ottenere da me, saputello con la coda?»
«Il suo silenzio» rispose Nick, sorridendo amabilmente. «In cambio, le darò l’opportunità di schernirmi per un buon quarto d’ora e la licenza di raccontare in giro – magari con moderazione – quanto scritto su questa deliziosa letterina color della carie. Non le sembra un ottimo affare, madame?»
Se fosse stato al posto della signora pangolino, Nick Wilde l’avrebbe reputato senza ombra di dubbio un ottimo affare, giacché deridere l’altrui persona era uno dei suoi passatempi preferiti, se non Il Passatempo per eccellenza, quello che era al contempo delizia e rovina, vita e morte, conoscenza e ignoranza.
Ma, sfortunatamente per lui, non era la volpe a dover prendere una decisione bensì una pangolina isterica che sembrava essere stata creata ad hoc, quello specifico giorno, per rendere la sua vita ancor più tragica di quanto già non fosse.
Persino gli altri agenti di polizia sembravano essere tutti misteriosamente scomparsi, come se il mondo intero avesse di colpo deciso di sfondare la quarta parete e accomodarsi fuori dalla scena, ad osservare la volpe chiamata Nicholas Wilde mentre tentava di destreggiarsi in quel mare in burrasca che era l’esistenza animale.
«No.»
Nick fu strappato con prepotenza alle sue euristiche elucubrazioni per essere impietosamente riportato alla realtà.
Una realtà in cui la signora pangolino non aveva alcuna intenzione di collaborare con lui.
«Mi scusi?» Nicholas Wilde tremò, incredulo.
«Saputello, se lei crede davvero di poter circuire codesta pangolina, beh… lasci che glielo dica: ha sbagliato lavoro.»
Ignorando temporaneamente la mancata correlazione tra il fallimento della spedizione persuasiva e il suo arruolamento nel corpo di polizia, la volpe affondò il muso nelle zampe e desiderò soltanto che l’incubo avesse fine.
«Signora» biascicò Nick, ormai al culmine di qualsiasi virtù gli consentisse di non tramutare se stesso in un essere bestiale, «la prego, mi lasci in pace. Io voglio solo…»
Si fermò, schiacciato dal peso di quanto si apprestava a dire.
Avrebbe dovuto farlo? Avrebbe dovuto rivelare alla signora pangolino ciò che lo turbava, ciò che lo faceva sentire nient’altro che una volpe disgraziata? Avrebbe dovuto sfogare le sue frustrazioni con quel bizzarro animale, con cui la natura era stata tutt’altro che cortese?
Nick ci pensò. Se davvero al mondo erano rimasti solo loro due, una volpe malata d’amore e una pangolina isterica, che male c’era dopotutto? Cos’altro sarebbe potuto andare storto, in una dimensione in cui già ogni cosa era storta?
«… io vorrei solo che lei lo capisse.»
Alla fine, l’aveva detto. E non appena quei pensieri avevano abbandonato il reame della mente per trasformarsi in parole, sommesse e incerte, Nick sentì come se un enorme peso avesse appena lasciato il