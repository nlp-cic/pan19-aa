a concentrarsi sulla scuola.

Sente Martha dire, “Oh, siamo atterrati?” e sorride.

“Al guardaroba!” esclama Hermione. “I jeans non sono adatti alla Parigi del diciannovesimo secolo!”

***

Jack commenta, “Martha è grandiosa, huh?”

Hermione ribatte, “Jack.”

Sono a San Francisco, nel 1977 e stanno pranzando in compagnia di Harvey Milk. È la prima volta che il TARDIS ha portato Hermione in un’epoca storica senza tener conto delle indicazioni che aveva ricevuto.

“Non ti costringerò a parlarne, se non vuoi,” dice lui, rubandole una patatina dal piatto. Lancia un’occhiata veloce bancone della rosticceria, dove Martha ed Harvey stanno chiacchierando in attesa di quanto hanno ordinato, e posa nuovamente lo sguardo su Hermione. “Ma, per quanto possa contare, probabilmente non dovresti preoccuparti.”

“Di che cosa dovrei preoccuparmi?” gli domanda. “E smettila di rubarmi le patatine, Harkness.”

“Del fatto che non ricambi,” risponde Jack. “Non nel modo in cui vuoi tu, comunque. E me lo devi, visto che ieri, a Parigi, hai mangiato metà della mia cena.”

“Perciò dici che non dovrei preoccuparmi,” commenta Hermione corrucciata. Sospira ed avvicina il suo piatto a Jack.

“Sulla base della mia esperienza personale posso confermarti che le persone sono più flessibili di quanto credi,” dice lui.

“Sì, beh, tu hai fatto sesso con alieni,” commenta lei.

“Tu sei un alieno,” sottolinea lui, ed Hermione lo sorprende, scoppiando in una fragorosa risata.

“Sai,” dice, “a volte me ne dimentico.”

***

Capita su un pianeta che è fatto di pura elettricità. Sono messi all’angolo da un gruppo di umanoidi in cerca di vittime per un sacrificio, Jack ha lasciato le armi da fuoco sul TARDIS su richiesta di Hermione, e tutta l’elettricità interferisce con i segnali della sua bacchetta, tanto di quella magica quanto di quella sonica. Martha li salva solo grazie alla sua intelligenza e al suo sangue freddo e, una volta sul TARDIS, si comporta come se non avesse fatto nulla di che, come se avesse solo parlato. Si preoccupa per Hermione, impreca e tira fuori bende ed unguenti da una borsa di perline che è più grande all’interno, cominciando a curare i tagli e le bruciature sulle braccia e le gambe di Hermione, quando la sua paziente dice, “Martha, basta,” e la bacia.

Hermione ha un taglio profondo sul palmo della mano e, quando si allontana e toglie la mano, rimane un rivolo di sangue sul volto di Martha, che scorre lentamente fino al mento. Hermione lo fissa, turbata. “Mi dispiace,” dice. “È stato--non avrei dovuto--” Abbassa lo sguardo e allarga le braccia. “Ecco, puoi--puoi sistemarmi. Non lo farò più.”

Martha china la testa, pulisce e cuce e benda le ferite sulle mani di Hermione, sui polsi, sulle braccia e, quando arriva al taglio che le spacca il gomito a metà, chiede con tono disinvolto e calmo, “E se volessi che tu lo facessi di nuovo?”

Hermione vuole dire qualcosa di dolce e intelligente, ma è completamente onesta quando finisce per dire, “Beh, in tal caso, lo rifarei. Certo che lo rifarei. Non potrei mai--se tu volessi--ma perché dovresti--” E l’istante successivo Martha ha una mano sulla spalla di Hermione, una sul suo collo, e si stanno baciando di nuovo ed Hermione non riesce a ricordare che cosa si provi ad avere aria nei polmoni, a non avere la bocca di Martha sulla sua, a non conoscere la sensazione dei denti di Martha che torturano il suo labbro inferiore.

“Allora è il grande giorno, eh?” commenta Jack, ed Hermione e Martha si separano. Hermione si massaggia le tempie.

“Per le mutande di Merlino, devo proprio lavorare sul mio tempismo per i primi baci,” borbotta, e Martha, nascondendo il volto con le mani, si lascia sfuggire una risata.

“Non fermatevi per causa mia,” dice Jack con un sorrisetto subdolo. Hermione evoca uno stormo di canarini.

“Oppugno!”

***

Martha e Jack insistono per portare Hermione in un posto speciale per festeggiare il suo primo anniversario di viaggi con il TARDIS. Lei fa notare loro che, in pratica, sarebbe come festeggiare il giorno della sua prima morte e che è una cosa un po’ inquietante, ma la ignorano e richiedono che il TARDIS “scelga un luogo nel tempo e/o nello spazio” per i festeggiamenti.

Il TARDIS sceglie Hogsmeade.

Hermione apre la porta su una strada familiare fitta di negozi dal tetto di paglia e di cottage con candele che fluttuano davanti alle finestre ed accarezza grata il TARDIS. “Brava ragazza,” dice, per poi trascinare Martha e Jack lungo la via principale, parlando velocemente e con voce emozionata, e portarli da Zonko e a Mielandia e da Dominic Maestro. Usa i soldi che le restano, trovati sul fondo della borsa di perline, per comprare una collana di libri rilegati in pelle sulla Medicina per Martha da Tomes & Scrolls e una scacchiera magica per Jack da Wiseacre. Si siedono in un angolo ai Tre Manici di Scopa e bevono Burrobirra fino a star male.