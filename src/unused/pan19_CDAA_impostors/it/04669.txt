era stato il preferito di Fëanáro da bambino: era lì che avrebbe aspettato.

Peccato che ci fossero degli intrusi.

Fëanáro si fermò sotto il porticato e strinse gli occhi. No, delle intruse. Girò i tacchi verso un altro giardino, per nulla intenzionato a scambiare una parola con loro.

«Náro!»

Oh, no.

La piccola peste bionda e quel nome storpiato.

Fëanáro si voltò. «Piantala di chiamarmi in quel modo» le disse e la fissò, la mascella serrata.

La peste saltò giù dalla panchina e corse verso di lui. Findis si alzò, le mani tese, mentre le trecce che stava facendo si scioglievano al vento.

«Írimë!» la chiamò Findis.

Fëanáro non fece in tempo a ritirarsi, che la peste bionda gli afferrò le braccia e saltellò davanti a lui.

«Il mio musone preferito!» cantilenò la peste.

Fëanáro l’afferrò per la vita e la sollevò fino ad avere gli occhi di lei all’altezza dei suoi. «Ti ho detto di non chiamarmi Náro. Sono Curufinwë».

«La zia dice che preferisci farti chiamare Fëanáro» disse la peste e spinse le labbra in avanti. «Papà si chiama Finwë, tu ti chiami Curufinwë, Nolo si chiama Nolofinwë. Troppi finwë, tu sei Náro e basta».

Fëanáro sollevò gli occhi al cielo e sospirò. Avrebbe dovuto dire a Nerdanel di non dare troppa confidenza alla peste. Odiava che una cosa così piccola dicesse tante parole di senso compiuto, doveva esserci qualcosa di sbagliato in lei. Findis era stata più quieta.

Mentre del figlio della Vanya se n’era fregato ancor prima di trovare la parola che rendesse l’idea dei suoi sentimenti per lui.

Findis era in piedi a metà strada tra il salice e il porticato, le mani una nell’altra davanti allo stomaco. Per quanto lui odiasse ammetterlo, la primogenita della Vanya era tutta Finwë. Gli era difficile odiarla davvero quando la guardava e vedeva la versione femminile di loro padre. E quel carattere appena Vanyarin che aveva era bilanciato da un buon senso che persino Fëanáro non poteva biasimare.

Non riusciva a odiarla. Se ci fosse stata solo lei in quel palazzo, lui sarebbe rimasto con papà.

Ma non era stato così, no?

Fëanáro rigirò la peste per mettersela sotto braccio, scatenandole risate sguaiate, e andò verso il salice. Appena le fu a fianco, Findis lo seguì e rimase in piedi, quando lui sedette e rigirò di nuovo la peste per sedersela su una gamba.

«Non mi aspettavo di vederti» disse Findis.

Fëanáro sollevò lo sguardo verso di lei e afferrò una mano della peste, che era corsa ad afferrare una treccia della sua acconciatura, di certo attirata da fermaglio che la reggeva.

«Cosa ti aspettavi? Che stessi in disparte mentre mio padre era in ansia, ancora una volta?» Per colpa di tua madre restò non detto.

Findis mantenne il suo sguardo.

«Sei venuto senza che ci fosse il bisogno di chiamarti».

La peste si divincolò tra le braccia di Fëanáro, prese una treccia la tirò prima che lui potesse bloccarla. Dovette assumere qualche espressione particolare, perché le scatenò un’altra risata.

«Írimë» disse Findis, rivolgendo lo sguardo alla peste.

«Non usare quel tono, daaai, non sto facendo niente!» A sostegno delle sue parole, la peste tirò la treccia e Fëanáro sospirò.

«Lascia stare i capelli di Curufinwë» disse Findis. «Avresti le tue trecce, se non fossi scappata prima che potessi iniziarne una».

Fëanáro guardò la peste con un sopracciglio inarcato e incontrò i suoi occhi. Lei sorrise e prese la treccia tra i denti. Lui serrò la mascella e ridusse gli occhi a due fessure per tentare di spaventarla. Tentare, appunto, perché la peste scoppiò a ridere.

«Perché non mordi le trecce di tuo fratello?» le chiese.

«Perché non fa facce buffe quando le mordo».

Fëanáro rivolse uno sguardo a Findis, aspettandosi di vedere un minimo di esasperazione sul suo volto, ma aveva le labbra serrate. Come per non ridere. Era un’espressione insolita per lei.

«Te la tolgo di dosso?» chiese Findis.

Fëanáro sciolse le trecce raccolte dietro la testa e la peste batté le mani e iniziò a tirarle come se fossero delle funi. Aveva un’espressione così concentrata che Fëanáro sentì un sorriso tirargli le guance.

«Papà era in ansia anche questa volta» disse Findis e prese posto sulla panchina, dal lato opposto alla gamba su cui era seduta la peste.

«Era?»

«Si è calmato quando mia madre ha detto che ne aveva abbastanza della sua espressione preoccupata e che non voleva più figli».

Era ora che la piantasse! Da quando aveva sposato papà, l’usurpatrice non aveva fatto altro che sfornare figli. E pronunciare male le parole. E ignorare le sue frecciate, nascondendosi dietro quel suo odiosissimo contegno Vanyarin.

«Lo so cosa stai pensando, Curufinwë».

Fëanáro rivolse un’occhiata di sbieco a Findis.

«Non importa quanti fratelli avrò» continuò lei, «per papà tu sarai sempre il suo prezioso primogenito. Nessuno può sostituirti».

Fëanáro guardò la peste, intenta a intrecciare due ciocche dei capelli che gli ricadevano sul petto.

«Nemmeno Nolofinwë».

Fëanáro mosse le dita contro il fianco della peste e le