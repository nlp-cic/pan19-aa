frattempo Astoria la studiava con circospezione, in smaniosa attesa del momento in cui la maggiore si sarebbe decisa a pronunciare il suo discorso, poiché di certo ne aveva in serbo uno.

Il momento giunse mentre si trovavano nei camerini dell'ennesimo negozio. La tenda dietro la quale Daphne si stava cambiando si scostò di colpo, e apparve lei in un abitino di cotone stretto in vita, con un'ampia scollatura a cuore. Era a strisce. Bianche e rosse. Quando Astoria vide tutta quella pelle scoperta, come prima cosa si chiese quanta Pansy ne avesse toccata.

Sentì di arrossire e distolse in fretta lo sguardo, mentre le immagini del suo sogno si facevano strada prepotentemente nella sua testa – le immagini in cui era lei ad essere toccata da Pansy al posto della sorella.

Non che le piacesse Pansy. Lei detestava Pansy.

Ma poi, a lei neanche piacevano le ragazze. Insomma, non si era mai sentita attratta da nessuna ragazza, tranne per–

"So a cosa stai pensando."

Immersa com'era nei propri pensieri, Astoria sobbalzò. "Ah, sì?" ribatté, tentando di soffocare il tremolio della sua voce. Doveva esservi riuscita, per una volta, perché Daphne non parve accorgersene. Si limitò a guardarla fisso, stringendo appena le labbra, su quel volto che privo dell'usuale espressione beffarda sembrava tremendamente fragile. Astoria notò che era dimagrita, perché gli occhi sembravano più grandi e persi e le guance erano un poco scavate. Il correttore non riusciva a nascondere completamente le sue occhiaie.

Daphne si pose davanti allo specchio, scrutando il proprio riflesso indosso quel vestito. Si aggiustò la gonna, regolò una spallina. Ma sembrava distratta, come se non stesse prestando particolare attenzione a ciò che stava facendo. Anche Astoria guardava il riflesso della sorella, e i loro occhi si incrociarono nello specchio. Avevano occhi identici: stesso taglio, stesso colore – un azzurro pallido e slavato – e anche la forma delle sopracciglia era la stessa, sebbene quelle di Daphne fossero più chiare. Le due sorelle avevano anche la stessa forma del viso e un naso simile, ma la loro somiglianza finiva lì.

“È per quello che hai detto l’altra volta,” buttò lì Daphne.

“A cosa ti riferisci?” Astoria si stupì di quanto suonasse dura la propria voce. “Di cose ne ho dette parecchie, mi sembra.”

“Hai detto che è una cosa malata. Hai detto che è disgustoso, che è sbagliato, che non dovrebbe andare così.”

Si sentì improvvisamente in colpa per aver detto tutte quelle cose. Era stata spinta dalla rabbia, dalla confusione, ma si rendeva conto di quanto le sue parole fossero stata ingiuste e, soprattutto, ingiustificabili.

“Mi dispiace molto di aver detto quelle cose, Daphne,” mormorò, colpevole. “È stato davvero... imperdonabile da parte mia. Non... non credo di pensarle davvero.”

La sorella la guardò freddamente. “Beh, almeno te ne rendi conto,” commentò in tono sprezzante, e Astoria improvvisamente comprese il perché del modo in cui le si era rivolta.

“Io non ti ho giudicata,” si affrettò a dire. “E neanche ho giudicato le tue azioni o quelle di Pansy.”

“Lasciala fuori,” disse Daphne fra i denti.

“Come?”

“Lascia fuori Pansy da questa storia.”

Dopo qualche istante di silenzio, Astoria annuì. “Va bene,” disse. “La lascerò fuori. E comunque non ti ho giudicata.”
“A me sembra che tu abbia fatto proprio questo,” replicò Daphne amaramente.

Astoria ci pensò su per qualche secondo. “In effetti ti ho giudicata,” concluse infine. “Ma non per quello che credi... non per quello che credevo io.”

Daphne aggrottò le sopracciglia bionde. “Di cosa stai parlando?” le chiese, voltando le spalle allo specchio per guardarla in faccia.

Astoria sostenne il suo sguardo. “Perché lo tieni nascosto?”
Dopo alcuni istanti in cui sui volto di Daphne si dipinse una certa perplessità, la ragazza scoppiò in una risata amara. “Perché lo tengo nascosto?” ripeté in tono di scherno. “Perché lo tengo nascosto?”

Astoria non abbassò gli occhi. Improvvisamente, seppe che quel tono di scherno era solo l’ennesima maschera. Probabilmente–

“Secondo te perché lo tengo nascosto, Astoria?”

Probabilmente si esprimeva in quel tono per evitare di far trasparire anche solo una scheggia di ciò che provava realmente.

“Perché sei terrorizzata, Daphne,” mormorò. “Perché hai una paura folle di uscire allo scoperto e di essere giudicata. Hai paura di leggere negli occhi delle persone cose brutte quando solo un giorno prima leggevi cose belle. E ti... ti vergogni, anche. Un po’. Perché hai anche paura che sia sbagliato davvero, insomma. E una parte di te continua a dirti che non dovrebbe andare così.”
Daphne strinse le labbra. “Complimenti per la psicoanalisi, sorellina,” replicò, beffarda.

“Ma se tu stessa non riesci ad accettarti, come puoi–”

“Non c’è niente da accettare.”

“Ma–”

“Non ne parleremo più. Non ne parlare con nessuno. Dimentica, okay? Dimentica tutto.”

Ma Astoria non poteva dimenticare. Astoria odiava dire bugie, ma Daphne l’avrebbe nuovamente costretta a dirne.

“Ti odio,” sbottò.

Daphne