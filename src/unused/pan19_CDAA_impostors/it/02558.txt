ha conosciuto un tempo. Gli sembra che i lineamenti di Sherlock stiano combattendo strenuamente, destinati a perdere, una lotta contro i sentimenti che rischiano di affiorare in superficie. Sa che Sherlock è felice per John. Non si sarebbe mai aspettato che avrebbe reagito così bene alla presenza di Mary nella sua vita, considerando il trattamento che riservava un tempo alle due fidanzate. Forse ha capito al primo sguardo che lei era diversa, che era quella giusta. Che l’avrebbe reso felice. Forse quei sabotaggi che tanto parevano atti di gelosia erano tutt’altro che egoisti. Eppure Greg l’ha visto da solo a Baker Street, in quella casa che sembra sempre troppo vuota nonostante trabocchi di ogni genere di cianfrusaglie. Ha visto i suoi sguardi oggi al matrimonio mentre credeva che nessuno lo osservasse. Sherlock si sente solo ed è evidente, teme di perdere il proprio migliore amico adesso che si è sposato e abita altrove. Ancora una volta, lo assale un forte istinto di protezione nei confronti dell’uomo seduto al suo fianco.

“Sherlock, hai paura di perdere John, lo capisco. Questo non accadrà mai, ti vuole bene più che a…”

“Non ho paura”, taglia corto Sherlock riaprendo gli occhi di colpo, mostrandosi palesemente infastidito.

“Ti ricordi cosa mi hai insegnato sulle risposte date troppo velocemente?”

Sherlock non dice niente, e per Greg è una risposta più che eloquente. Approfitta dello stallo nella conversazione per togliersi le scarpe e posare i piedi onfi, reduci dal ballo, sulla moquette, per poi voltarsi verso l’altro e scoprirlo di nuovo con gli occhi chiusi.

“Non accadrà, Sherlock, puoi stare tranquillo. E non sarai mai solo: hai me, Mrs Hudson, Molly...e anche Mary ti vuole bene, non permetterà che tu e John vi allontaniate. Poi puoi sempre andare a prendere una birra con Anderson ogni tanto, rischierebbe di morire per l’emozione se solo tu glielo chiedessi.”

Questo riesce a strappare a Sherlock una risata breve ma sincera, e Greg sente un po’ di calore invadergli il petto nell’udire quel suono sapendo di esserne l’artefice. Quando Sherlock smette di ridere, la tensione sul suo volto si è un po’ affievolita. Greg avrebbe voglia di abbracciarlo, come ha fatto quando l’ha rivisto dopo due anni in cui lo credeva morto quasi per colpa sua, ma non lo fa perché sa cosa pensa dei gesti di affetto, della fisicità, del suo essere maledettamente spontaneo - tratto del carattere che gli ha rimproverato disgustato più e più volte. Si limita a sdraiarsi accanto a lui, il più lontano possibile dal suo corpo, come a ribadire la sua amicizia, la sua presenza discreta ma costante che ha tutta l’intenzione di non far venire meno mai. Restano in silenzio per un po’, l’uno steso accanto all’altro, con gli occhi chiusi e le mani lungo i fianchi. Poi Sherlock parla per primo e lo fa lentamente, con la voce più tremante del solito.

“Cosa credi che stiano facendo?”

“Chi?”

“John e Mary. Nel taxi.”

“Staranno parlando della cerimonia...magari commentano il cattivo gusto nel vestire di quella cugina di John!” Greg azzarda una risatina, ma Sherlock non gli fa compagnia.

“Io credo che si stiano baciando.”

La stranezza di quella frase pronunciata da Sherlock gli fa spalancare gli occhi e lo destabilizza.

“Forse. È probabile”, commenta incerto, e Sherlock annuisce, ancora ad occhi chiusi. Una smorfia che assomiglia ad un’espressione di dolore appare sul suo volto.

Greg non è uno stupido. Non è Sherlock Holmes, non è il detective più brillante che abbia mai lavorato a Scotland Yard, ma non è uno stupido. È sempre stato bravo a capire la gente, e anche se l’uomo al suo fianco è sempre stato un mistero per lui, certe cose emergono comunque, anche quando sei un sociopatico o uno stronzo.

E Greg sa riconoscere un cuore spezzato quando lo vede.

La consapevolezza di quell’intuizione gli mozza il respiro.

“Sherlock…” esordisce voltandosi verso di lui, non sapendo cosa diavolo dire. L’altro sbuffa, avendo sicuramente capito a cosa stia pensando Lestrade. Quest’ultimo lo guarda con un’espressione che a Sherlock deve sembrare di assoluta pietà, perché in un istante una fredda furia si incide sul suo volto.

“Non dico una parola, promesso”, lo rassicura immediatamente Greg, tornato a sdraiarsi e a chiudere gli occhi. Perché il pensiero di uno Sherlock innamorato non lo stupisce quanto dovrebbe? Se l’idea l’avesse anche soltanto sfiorato tre anni prima si sarebbe messo a ridere come un matto. Dev’essere l’idea di Sherlock innamorato di John a non stupirlo affatto, specialmente dopo le cose che ha detto durante il discorso al matrimonio, specialmente dopo il profondo rispetto che nutre per Mary. Avrebbe pensato che il tipo di amore di cui Sherlock potesse essere capace fosse diverso, egoista e possessivo, e gli fa male rendersi conto invece di quanto quell’uomo sia disposto a sacrificare affinché John sia felice.

“Smettila di pensare!”

“Scusa! È che…” Greg si interrompe quando Sherlock si volta verso di lui fuori di sé dalla rabbia, e decide che la cosa