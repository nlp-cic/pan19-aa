ci vive una famiglia di medici alchimisti, la famiglia Ishida, e volevo dare un’occhiata alle loro ricerche prima di tornare al Quartier Generale. Venite con me?”

“Karakura, ho già sentito questo nome… “ rifletté Alphonse, mentre Edward sembrava  interessato a qualcos’altro. “Medici alchimisti, hai detto? L’alchimia medica appartiene al Secondo Ramo, non è così?”

“Già, ci sono poche persone che la praticano qui ad Amestris, non voglio perdere questa occasione.”

“D’accordo, veniamo con te” disse Edward improvvisamente, lasciando di stucco la ragazza.

“Fantastico!” esclamò lei, felice.

Il treno arrivò pochi minuti dopo. Una volta saliti, Oriel estrasse dalla bisaccia che portava a tracolla alcuni libri, un taccuino e una matita, facendo fuoriuscire nel mentre diversi fogli, tra cui lettere, comunicazioni militari, appunti di alchimia e un manifesto da ricercato per le Sorelle Thompson, con una  taglia da 800000 Cenz. Edward si mise a guardare fuori dal finestrino la città che si allontanava, mentre Alphonse, abituato ad essere al centro dell’attenzione per via del suo aspetto, si lanciò un’occhiata ansiosa attorno. Così facendo gli cadde l’occhio sui libri che Oriel stava usando come base per scrivere.

“Oh!” esclamò lui, riconoscendo il titolo del volume in cima alla pila. “Fratellone, guarda!” Ed si voltò verso di lui. “È il nostro primo libro di alchimia!”

“Sul serio? Fa vedere...”

Oriel estrasse il libro che Al aveva notato e lo porse ad Edward, che si mise a sfogliarlo con un mezzo sorriso.

“Ti ricordi? Era finito tra i libri di ricette della mamma…” continuò Al, ma Edward stava fissando un cerchio alchemico molto semplice mostrato in un’immagine del libro, e si era perso nei suoi pensieri...

-



Villaggio di Reesembool, area sud-est di Amestris, Shambala. Anno 1905.




“Io mi sto annoiando!” si lamentò la bambina bionda.



“Aspetta ancora un momento, Winry!” le disse Alphonse.



Lei sbuffò. Era a casa dei suoi amici Ed e Al, che stavano disegnando sul pavimento un’immagine presa da un libro. Le avevano detto che era un regalo per lei, ma la bambina non capiva. Strinse tra le braccia il suo cucciolo di cane, un bastardino dal pelo bianco e nero e l’aria allegra.



Quando il cerchio fu terminato, i due presero qualche manciata di sabbia e la posero al centro, poi si misero ai due lati opposti e lo attivarono: era la loro prima trasmutazione alchemica in assoluto.



Winry indietreggiò, spaventata dalla luce emanata dalla trasmutazione. La sabbia al centro del cerchio cominciò a vorticare e a prendere la forma di qualcosa... qualcosa di forma vagamente umana... che la fissava con occhi vuoti. La bambina strillò e corse via terrorizzata, gli occhi azzurri pieni di lacrime.



“Winry!” la chiamò Ed, mentre la reazione alchemica terminava e al centro del cerchio compariva una piccola bambola.



“Cosa sta succedendo qui?” esclamò Trisha, la mamma dei fratelli, entrando nella stanza.



Era una bella donna coi capelli castani e gli occhi verdi e indossava un grembiule sopra un abito a mezze maniche. Winry era dietro di lei, aggrappata al suo vestito.



“Noi volevamo solo farle un regalo!” esclamò Edward.



“E che regalo!” intervenne una voce. Tutti si voltarono verso l’anziana donna che aveva fatto il suo ingresso nella stanza. Era Pinako Rockbell, la nonna di Winry, proprietaria del negozio Rockbell Automail dove costruiva, vendeva e installava le protesi meccaniche. Era anche una vecchia amica del padre dei fratelli, ed era per questo che i due bambini la chiamavano zia. La donna andò verso il centro del cerchio alchemico e raccolse da terra la bambola. “Siete già due alchimisti provetti” aggiunse, rigirandosela tra le mani.



I bambini arrossirono.



“Ero convinta che non sapessero nulla di alchimia” rifletté Trisha ad alta voce.



“Evidentemente hanno preso tutto dal padre” fu il commento della zia.



“E quand’è che papà vi avrebbe insegnato?” chiese allora la donna, rivolta ai suoi figli.



“Non l’abbiamo imparata da lui, visto che non c’è mai” rispose subito Ed. Indicò il volume di alchimia ancora aperto sul pavimento. “Abbiamo solo letto quel libro.”



“E siete riusciti a capirlo?”



I due bambini alzarono le spalle.



“Insomma...”



Trisha scambiò un’occhiata con zia Pinako.



“Winry, tesoro, perché non torni a casa con la nonna?” le disse accarezzandole la testa. “Voi due venite con me” disse poi rivolta ai suoi figli.



Poco dopo la donna aveva aperto la porta dello studio. Era la stanza in cui suo marito passava la maggior parte del tempo quando era a casa e non era impegnato in uno dei suoi continui viaggi, viaggi improvvisi di cui non diceva mai la meta o quanto tempo sarebbero durati.



I bambini rimasero fermi sulla soglia, timorosi di entrare.



“Ricordatevi che i libri vanno rimessi al loro posto” disse Trisha, aprendo le tende per far entrare più luce nella stanza, così che Ed e Al potessero vedere l’enorme libreria in fondo alla stanza. “Inoltre, quando papà tornerà