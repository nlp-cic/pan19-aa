muovono in tutte le direzioni e dannazione non riesce a fermare Steve, che fa qualche altro passo verso di lui e la cosa comincia a metterlo a disagio. Un pestaggio, ecco quello che ci vorrebbe; ma Steve è in condizioni abbastanza pietose adesso, non può mica pestarlo così, sarebbe scorretto, neanche lui si abbasserebbe a tanto, dio, basta parlarepensaregesticolare, è ridicolo, deve smetterla adesso e poi chi diamine ha fatto entrare Cap nel laboratorio?

 

«JARVIS, hai aperto tu le porte del laboratorio al Capitano Rogers? Sai che non devi far entrare nessuno qui dentro a meno che non sia io a dirti che va bene, stai diventando un po’ troppo intraprendente, sei un computer malefico, JARVIS, sul serio, sono sicuro di non averti creato così malefico, lo sei diventato da solo, stare a contatto con il Falco ti fa male, amico mio, davvero-»

 

«Non volevo disturbarti, ti chiedo scusa.» La voce di Steve interrompe il fiume in piena, grazie a dio, e gli occhi di Tony si spostano sul Capitano e sulla sua espressione… cosa, afflitta? Triste? Cosa diamine è? «Volevo solo ringraziarti per avermi aiutato con quello Skrull, e per avermi portato in ospedale. Torno di sopra, Phil voleva parlarmi di alcune cose.»

 

«È okay, davvero, non intendevo-» Tony si passa nervosamente una mano tra i capelli mentre Steve si dirige alla porta. «È JARVIS, ultimamente fa parecchio di testa sua, non intendevo dire che- sul serio, Capsicle, non-»

 

«Va bene così, Stark.» Steve gli dedica uno sguardo pieno di grande, immensa, macroscopica delusione e gli volta le spalle, un piede già oltre la porta. Tony sa che dovrebbe dire qualcosa, qualsiasi cosa, perché tutto quello che ha detto finora è venuto fuori nel modo sbagliato, con il tono sbagliato, e adesso si sente strano, ha come la sensazione che se Steve oltrepasserà quella porta succederà qualcosa di orribile e non sa spiegarsi il perché.

Il Capitano esita, si ferma per un istante con un piede ancora dentro il laboratorio, ma Tony non trova le parole, non sa nemmeno cos’è che dovrebbe dire, dannazione, e quando Steve sospira e la porta si chiude alle sue spalle Tony sa che qualcosa di orribile è appena successo.

 

Va bene così, Stark.

 

*

 

E tutto precipita.

La Stark Tower (o la Torre dei Vendicatori, come l’ha ribattezzata Clint) non è più un posto tranquillo com’era prima, l’atmosfera si è in qualche modo raggelata e la tensione, neanche a dirlo, si taglia a fette.

Tony è indeciso sul da farsi; da una parte vorrebbe solo mandar via tutti quanti, cacciarli da casa sua e dir loro di trovarsi un altro posto in cui vivere e bivaccare, grazie tante, fine della storia. Deve anche ammettere, però, di essersi ormai abituato alla presenza dei suoi coinquilini; a Bruce che prepara il caffè caldo per tutti al mattino, a Natasha e il suo micidiale tiro al bersaglio, a Thor e ai suoi discorsi interminabili, a Clint che è un idiota e Coulson che viene regolarmente a fargli visita. Stava per abituarsi anche a Steve, ma poi La Cosa Orribile, come ha deciso di chiamarla, è successa senza che lui riuscisse neanche a capire di cosa si trattasse esattamente, ma è accaduta, il fattaccio si è consumato, e da quel momento Steve ha preso a evitarlo come la peste, non gli parla se non a monosillabi e le uniche occasioni in cui interagiscono sono le battaglie –non che prima fossero amiconi, ma al peggio non c’è mai fine.

Ed è strano, Tony lo sa; è strano perché fino a poco tempo prima sembrava che l’odio tra loro due si fosse placato, addormentato almeno un po’, e adesso sono di nuovo al punto di partenza, anche se sarebbe più corretto dire che hanno fatto un centinaio di passi indietro. Non si scontrano neanche più, il che è quanto dire.

 

Ci sono giorni in cui l’unica cosa che Tony vuole fare è irrompere nel salone e prenderlo a pugni fino a farsi sanguinare le nocche, fino a non sentirsi più le mani, fino a beccarsi una bella raffica di cazzotti e insulti e qualsiasi cosa, perché sarebbe un modo di gestire la situazione.

Poi ci sono quelle mattine, quando Tony ha passato ore interminabili chiuso in laboratorio andando avanti per una combinazione di inerzia e caffeina, quelle mattine in cui decide di andarsene a dormire ma quando raggiunge la porta della sua stanza si limita a oltrepassarla come se non la vedesse neanche, punta dritto a quella di Steve e si ferma lì dietro, le nocche a un centimetro dal legno, il palmo aperto poggiato accanto alla maniglia. Alla fine ci ripensa, fa marcia indietro; gli monta dentro una furia cieca e raggiunge nuovamente quella porta chiusa, perché è tutta colpa sua, e lui ha intenzione di buttarla giù a calci ma non lo fa, non lo fa mai e la furia lentamente lascia il posto a qualcos’altro mentre se ne torna in silenzio in camera, si butta sul letto morbido con la faccia sul cuscino e pensa a quanto sarebbe più facile se solo ci si soffocasse.

 

Pepper è preoccupata per lui.

Lo