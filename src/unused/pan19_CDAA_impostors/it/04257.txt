per questo che l'aveva amato. Aveva paura di questo nuovo Rido.

Perciò aveva scelto Haruka, dapprima stringendosi a lui nell'incomprensione, poi, quasi incredula, riscoprendo la consolazione di una conversazione sincera e di una compagnia tranquilla, stabile e inamovibile come le fondamenta di una montagna.

Aveva scelto Haruka, lo avrebbe sposato e lo avrebbe reso padre. E ne sarebbe stata felice, perché il desiderio di fuggire da tutte le sregolate tradizioni di famiglia non superava l'amore che provava per lui. Si sarebbe concessa quell'unico conformismo.

E, tuttavia, non avrebbe mai smesso di commemorare con dolore i bei giorni d'infanzia, quando loro fratello era il centro luminoso dell'universo, rassicurante al pari di una luna piena la notte di Samhain. Non avrebbe mai smesso di chiedersi dove avessero sbagliato e come sarebbero andate le cose se la sorte fosse stata un po' più benevola con loro.

Si alzò a guardare il laghetto, scostando i rami del salice.


E non cesserò di pregare perché tu possa trovare la serenità, fratello.


 






#02











Storie dall'oceano topografico






 

Fra le pareti del palazzo reale circolava una leggenda. Fin da quando era in fasce l’aveva sentita mormorare nei corridoi, fra trine e merletti servili; una conoscenza antica, inevitabile, che si applicava alla famiglia Kuran da sempre.


Il primo a nascere sarà l’ultimo a morire.


A Rido sembrava un indovinello assurdo e superstizioso. Non poteva riferirsi a un Kuran qualunque; e, tuttavia, nessuno della prima generazione viveva ancora, così da poter essere l'ultimo a tirare le cuoia. Semplicemente, un caso adatto non esisteva. O forse la leggenda si riferiva ai fratelli nati nel casato?

Se lo chiese il giorno in cui tenne in braccio Haruka, sospettando di aver tratto conclusioni sbagliate.

Se lo chiese di nuovo alla nascita della sorellina, rosea, paffuta e adorabile.

Ne fu certo quando furono cresciuti. Non della veridicità della diceria, ma del fatto che sarebbe stato lui stesso a renderla reale. Finalmente non era più solo. Giurò che avrebbe ripagato il favore proteggendoli per tutta la vita, morendo solo dopo di loro, quando nulla avrebbe più potuto toccarli. E dopo di loro sarebbe morto, un giorno. Proprio come desiderava.

Beffato dall’ingenerosa, ironica mano del destino.

 






#03



L'unica che dà pace






 

«Rido?» La porta scivolò silenziosa sui cardini. «Sei qui?»

L'acredine di braci spente pervadeva la camera, buia; a un primo sguardo le parve vuota, ma persino con Haruka alle spalle poté cogliere la forte presenza di loro fratello maggiore, da qualche parte nelle vicinanze. Esitò, chiedendosi cosa fare.

Poi, scambiato uno sguardo d'intesa con Haruka, strinse le labbra ed entrò, sgambettando con grazia sulle esili gambe di undicenne.

«Rido…?»

Lo trovò dietro il letto, stravaccato contro la parete, tra le falde cascanti del baldacchino. La sua camicia francese era quasi completamente aperta, sbilenca, come se avesse cercato di strapparsela.

Alcuni bottoni puntellavano il tappeto persiano.

«Fratellino» mormorò, inginocchiandosi.

Non era la prima volta che lo trovavano così e, temeva, non sarebbe stata l'ultima. Che stava succedendo? C'era senza dubbio qualcosa di diverso. La barriera di cortigiani che li divideva si faceva ogni giorno più folta.

All'improvviso, Rido si svegliò dal suo torpore e l'abbrancò per i gomiti.

Juri mandò un grido di sorpresa. Poi, compreso che la stava abbracciando, si rilassò.

«Che cosa ti hanno detto…?»

Lui non rispose, soffocando il respiro agitato nel suo collo. Avvertendo una collera familiare montarle in petto, la bambina ricambiò la stretta con forza.

«Sono solo degli invidiosi. Non ascoltarli, Rido.»

I suoi ricci le solleticavano la bocca. Inattesa, una risata gutturale fece vibrare le spalle del fratello, rombando negli ampi polmoni maschili con la minaccia di un ruggito.

«Oh, lo so. Ma quanto sono bravi a indossare il ruolo.»

Tacque ancora un istante, quindi si scostò e le passò le mani fra i capelli, guardandola coi suoi strani occhi spaiati.

Un sorriso sicuro. La baciò sulla guancia, tenendola stretta.

«Tu sei l'unica che mi dà pace, Juri.»

 






#04



La chiamerei Yuuki






 

Era un afoso pomeriggio di giugno e nell'antico studio non filtrava un alito d'aria. Rido Kuran, età apparente quattordici anni, leggeva stravaccato sull'unica poltrona del mobilio, mentre i suoi fratelli minori si concentravano sui compiti lasciati dal precettore.

Era da un pezzo che rileggeva le stesse tre righe. Nello sventolarsi col segnalibro, pensò che la noia avrebbe anche potuto ucciderlo. Alla fine, non resistette più.

«Neh, Juri» buttò lì, indirizzandole un sorriso charmant. «Come vuoi chiamare la nostra prima figlia?»

Dalla sorpresa, a lei cadde di mano la penna; mentre alzava lo sguardo, imitata da Haruka, le sue guance colorirono.

«Non ti sembra un po' presto per pensarci?»

Rido levò una mano in segno di resa. «E' solo per spezzare la noia, così. E, in fondo, non si pensa mai abbastanza presto a certe cose…» Ghigno impenitente.

Juri mugugnò qualcosa, scostandosi