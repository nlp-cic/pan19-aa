mie energie fin da quando avevo iniziato a prendervi parte.
Magari era proprio quello, il punto: la ragione per cui mi battevo ogni giorno, rischiando la vita per mantenere la mia posizione e per procurare la selvaggina necessaria al sostentamento dell’intera muta (*), era che desideravo per me stesso e per quella che consideravo la mia famiglia un’esistenza stabile. Nonostante la rigida gerarchia che regolava i rapporti tra un membro e l’altro del gruppo, chiunque di noi avrebbe preferito finire sottomesso e dimostrarlo di conseguenza, piuttosto che perdere anche quel minimo di protezione che comunque gli spettava e magari crepare di fame in solitudine. Invece gli orsi, a quanto pareva, erano animali ben più autonomi e selvaggi, che potevano contare unicamente sulle proprie capacità in caso di pericolo.
Certi impulsi si manifestavano spontanei in ogni essere vivente, prima o poi, ma forse il fatto di non doversi trovare una femmina con la quale condividere il comando di un branco a cui non apparteneva (**) aveva reso Kuma più incline a portare avanti certe azioni infeconde, non appena gli veniva fornita un’occasione per farlo.
Mi aveva implorato di non soccombere alla paura, sostenendo di non volermi danneggiare e che quello era soltanto un modo per conoscermi meglio, per instaurare una forma di contatto tra noi, ma mentre lui proseguiva, ignorandomi, nel cercare la propria soddisfazione solitaria, io avevo provato soltanto una sofferenza acuta ed un disagio infinito: questo, a dispetto delle sue belle parole, bastava a convincermi che mi aveva estorto un atto decisamente poco lecito.
Il mio orecchio sinistro e la mia gola erano stati profanati dagli sfregi impressi delle sue zanne; gli artigli acuminati delle sue dita si erano insinuati senza alcun pudore, lacerandoli, in recessi del mio corpo che mai avevo ritenuto potessero essere adibiti ad uno scopo diverso da quello disposto dalla natura; la sua lingua irriguardosa mi aveva umiliato assaporando la mia carne in una maniera che sarebbe stata considerata insolente persino se esercitata su un nemico sconfitto; infine mi aveva dilaniato, nonostante le mie suppliche, imponendomi tutto sé stesso: la lesione più profonda che mi aveva inflitto grondava ancora di lui, insudiciandomi come un monito crudele.
In che modo potevo averlo mai istigato, per meritarmi di essere ripagato con un affronto tanto squallido? Ero convinto che fossimo amici, o perlomeno di stare saldando al meglio il debito che avevo contratto con lui: Kuma si era preso cura di me quand’ero stato ad un passo dalla morte, aveva sfruttato la propria conoscenza delle erbe guaritrici per curarmi e mi aveva addirittura nutrito personalmente, masticando al mio posto gli alimenti che mi erano necessari per sopravvivere e spingendoli tra le mie fauci poiché non ero neppure più in grado di sminuzzarli da solo. E io avevo difeso e tenuto al caldo quell’orso troppo magro e sciocco che, nel corso dell’ultimo gelido inverno, a causa mia aveva quasi rischiato di non farcela.
La violenza, per dirla tutta, seguiva meccanismi strampalati: avevo superato, psicologicamente illeso, più di un’aggressione fisica, ma un singolo tradimento da parte di un individuo nel quale avevo riposto stupidamente la mia fiducia mi era stato fatale. Per colpa di qualcuno troppo eccitato per rendersi conto di dove piazzava le zampe, o per preoccuparsi del fatto che mi stava strappando via un’esperienza per la quale probabilmente non mi sarei mai sentito pronto, forse per la prima volta avevo pensato seriamente che sarei morto.
Ero un predatore, e proprio perché ritenevo normale per quelli come me attaccare ciò che avevano puntato non appena si mostrava più vulnerabile, trovavo ancora più intollerabile le attenzioni che avevo ricevuto da Kuma: non avevo minimamente presagito in che stato si trovasse fino a quando non me l’aveva palesato con l’azione più feroce di tutte, e questo dimostrava come i tranelli nei quali ero cascato in passato non mi avessero insegnato praticamente nulla. Eppure, oramai avrei dovuto averlo assimilato, quel concetto: i migliori nell’assalirti alle spalle spesso erano proprio gli alleati, i compagni, perché all’occorrenza, per loro, era molto più facile fare marcia indietro e sviare ogni sospetto simulando una semplice costernazione indignata. Insomma, contavano sul fatto che ti saresti sentito in colpa anche soltanto per aver reputato fattibile l’eventualità di un loro inganno.
Nel mio caso, poi, a bruciare per l’insulto patito non erano stati soltanto uno sfintere sfondato e la mia lealtà d’amico così malamente beffata, ma anche qualcosa di decisamente più recondito, di più ingenuo; una difesa profonda atta a tutelare una parte ancora acerba di me stesso che era stata fracassata senza ritegno. Che fosse stata effettivamente sua intenzione o meno, Kuma mi aveva obbligato ad aprire gli occhi, e me li aveva tenuti spalancati sufficientemente a lungo perché notassi anche quello su cui avevo sempre evitato di soffermarmi: ciò che mi aveva insozzato mi aveva reso anche irrimediabilmente diverso. Sentivo che adesso, contrariamente a prima, avrei sempre riflettuto sugli eventi analizzando prospettive anche fortemente differenti.
− Nii-san?
Sobbalzai, voltando la testa verso l’entrata della caverna.
− Tomoe… − mormorai a mio fratello minore, che mi osservava impensierito.
− Ti senti ancora poco bene? Hai difficoltà ad alzarti?
− Preferirei riposare ancora per un po’, ma sto migliorando. Non preoccuparti, torna pure dagli altri.
Non dovevo essere