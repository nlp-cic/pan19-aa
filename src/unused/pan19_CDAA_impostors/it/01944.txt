il cielo trapunto dai diamanti delle stelle o nel regno della luna d’argento che si rifletteva nella nera profondità degli occhi del mago, illuminati dal sorriso di Elyn congiunto alla dolce passione del suo.
Anche settembre era quasi trascorso, consumando quasi tutte le ferie arretrate della Guaritrice che, però, era stata irremovibile: non avrebbe permesso al mago di far ritorno a Hogwarts se prima non si fosse del tutto rimesso.
E non era solo il suo corpo che aveva bisogno di riprendersi dallo squarcio infertogli da Nagini: altre ferite, molto più gravi, inflitte alla sua anima, avevano bisogno d’essere sanate prima di poter affrontare il ritorno ad un passato che portava sofferenza.
Nei recenti e piacevoli ricordi del mago c'erano bagni rinfrescanti e baci intensi, vigorose nuotate e abbracci appassionati; il vento soffiava forte sul loro amore, sempre rincorso e mai raggiunto dalle lunghe onde spumeggianti; l'ampia spiaggia deserta si estendeva a perdita d'occhio, teatro delle loro lunghe passeggiate nel sole, mano nella mano ed occhi negli occhi,  costellate da languidi sguardi e baci ardenti.
Però, in lontananza, oltre l'oceano, avvolte nelle nebbie della memoria, il mago vedeva incombere le alte torri di Hogwarts, con i conici tetti appuntiti: le loro ombre scure lo attendevano cariche dei dolorosi ricordi del passato.
Severus aveva anche trascorso ore ed ore ad osservare l’oceano, in silenzio, lo sguardo nero perso nei riflessi cangianti delle onde. Aveva visto l’innocenza delle acque specchiarsi in un cielo di perla, vele bianche a solcarle come ali d’angelo; aveva intuito la verde trasparenza preziosa della speranza risalire in alto dalle profondità del mare e cavalcare leggera sulla spuma dell’onda, verso il futuro; aveva inseguito le venature dorate del sole, il loro galleggiare cangiante sull’azzurro intenso dell’acqua e poi il dilagare dell’oro nel tramonto che sfolgorava nelle iridi nocciola di Elyn: rimaneva silenziosa al suo fianco, ad osservare il profilo spigoloso del mago sciogliersi in un sorriso ogni volta che, dal mare, volgeva a lei il volto, gli occhi neri scintillanti d’amore e felicità.
Adesso, però, la data fissata per il ritorno s’approssimava ogni giorno di più: il mago s’era allontanato e camminava da solo sulla spiaggia, mentre i suoi timori crescevano riaccendendo ricordi lontani che gli opprimevano l’anima.
L’acqua accoglieva i riflessi cupi delle nuvole nere che s’erano gonfiate all’orizzonte dando l’apparenza d’un immenso manto di seta: fluido e cangiante si muoveva in larghe pieghe che s’increspavano sotto il soffio del vento; in lontananza sull’oceano, le saette illuminavano l’aria come sortilegi mortali, riaccendendo rimorsi mai sopiti.
All’improvviso, l’abisso vertiginoso delle sue colpe fu illuminato da un lampo e indimenticabili memorie ripresero vita nelle cupe forme dei cirri temporaleschi: cumoli di sofferenza e di rimpianto invasero la sua anima e per un lungo momento sentì di nuovo premere su di sé tutta la miseria della sua vita d’un tempo, con la solitudine, la sofferenza e la disperazione infinita della mancanza di un futuro.
Rimase a fissare l’orizzonte, immobile sulla spiaggia, il vento che gli turbinava intorno risucchiando verso il cielo plumbeo i lunghi capelli corvini, mentre le prime gocce di pioggia cadevano pesanti sulla rena bianca. Gli occhi neri del mago erano fissi sul mare, ma vedevano solo le tenebre di cui un tempo la sua anima era stata schiava. L’orizzonte ardeva, rogo sanguigno alimentato dal rimorso delle sue colpe, e vapori maligni tingevano di sangue le fosche acque dell’oceano, quasi l’Oscuro Signore potesse riemergerne di nuovo, potente e fatale.
Severus strinse i pugni e serrò le labbra, sfidando la pioggia che cominciava a sferzarlo violenta: nuvole nere, lacerate dal vento in lunghi brandelli sottili, correvano veloci nel cielo, dita scheletriche che riaffioravano dal passato e cercavano d’afferrarlo; intricate reti cineree che volevano catturarlo e ricacciarlo nell’abisso delle colpe, sinistre insegne della morte cui, immeritatamente, era sfuggito nemmeno cinque mesi prima.
Un tenebroso terrore sembrava incombere sul mare, mentre un senso di dolore gravava l’aria d’agonia, come se il passato fosse sul punto di sommergere il mago, che si strinse l’avambraccio sinistro irrigidendosi.
Poi, all’improvviso, il vento soffiò più forte, cambiando direzione e correndo impetuoso incontro alle nuvole rigonfie, ricacciandole indietro, spezzandole, sgualcendo il nero velluto tenebroso che aveva avvinto il cielo fino a pochi istanti prima; e la pioggia svanì di colpo lasciando la sabbia quasi asciutta, come se mai lacrime di dolore fossero state piante sul volto del mago. Un raggio di sole superò la barriera dei cumoli stratificati e il presente sconfisse il passato mentre Elyn, accorsa veloce dalla casa sulla scogliera, stringeva forte la mano di Severus sorridendogli con amore, rinnovandogli il perdono che, solo, poteva aprire le porte al futuro.
Il mago sospirò ricambiando la stretta, lasciando che il suo corpo si rilassasse, mentre le nuvole nere si allontanavano portando via ricordi di dolore e il sole illuminava le iridi di Elyn screziandole d’oro.
Non era la prima volta che Severus combatteva contro il suo passato, e non sarebbe stata neppure l’ultima, lo sapeva