la lingua, ma per fortuna in quel momento le altre Guerriere entrarono nella stanza e Princess Serenity si alzò e corse ad abbracciarle, a domandare a ciascuna di loro notizie dei propri Pianeti Natali, mentre Venus rimase seduta e dimenticata, con lo sguardo apparentemente fisso su Princess, anche se la realtà era ben diversa.

Era verissimo che provava per Princess Serenity un amore sconfinato, combatteva e sarebbe morta per lei, perché il suo non era semplicemente un compito, ma una missione in cui credeva con tutto il suo cuore, ma vi era un altro tipo d’Amore in lei, un amore diverso, un po’ più egoista e al tempo stesso generoso. Venus sapeva benissimo distinguere quel sentimento da quello che provava per Princess Serenity – chi meglio di lei? Chi meglio della Guerriera del Pianeta dell’Amore poteva comprenderlo? – ma qualche volta preferiva negarlo a se stessa, preferiva ricacciarlo in un angolo nascosto del suo cuore, perché riposasse un po’.
Forse questa volta scomparirà, amava raccontarsi, ma eccolo che ritornava con l’irruenza e la voracità di un incendio ogni volta che Venus incontrava quegli occhi fieri, quel viso elegante, quei lunghi capelli più neri del carbone. Anche sulla Terra vi era la credenza che Mars le fosse opposta in tutto, dove l’una ricercava la bellezza l’altra distruggeva senza curarsene, e Venus questo lo odiava: odiava che non vi fosse tra loro alcun tipo di contatto, che fossero confinate ai lati così estremi da non potersi nemmeno toccare.

Non che Venus sperasse che Mars avrebbe voluto toccarla – perché avrebbe dovuto? – ma se la notte i suoi sogni la trascinavano lungo percorsi che alla luce del mattino lei non avrebbe mai osato intraprendere non era colpa sua.

E così Venus si limitava a guardare, a immaginare, si limitava a sognare che effetto avrebbe potuto fare stringere quelle lunghe dita esili tra le sue, sentire sotto il suo tocco la morbidezza dei suoi capelli. E sospirava, quando ci pensava, e subito si dava dell’idiota perché Mars era lì, a pochi passi da lei, così vicina e al tempo stesso così lontana…

* * *

Minako si svegliò lentamente, guidata da un profumo che via via si faceva sempre più chiaro, sempre più distinguibile, e quando aprì gli occhi e i suoi sensi si adattarono all’oscurità si rese conto di essere in un letto che non era il suo, con le gambe aggrovigliate in un lenzuolo pesante; aveva addosso soltanto un top e un paio di calzoncini da ginnastica ed in compagnia di qualcuno che non era Artemis e che la guardava con un cipiglio severo e allo stesso tempo preoccupato.

«Rei,» riuscì a dire, la voce ancora impastata dal sonno, e la ragazza le accarezzò il viso con una mano, scivolando con dolcezza fin sotto il mento.

«Sono felice che tu sia sveglia: avevi un’espressione così cupa che stavo per scuoterti.»

«Perché sei già sveglia?» Le domandò Minako come se neanche l’avesse sentita, dando un’occhiata veloce all’orologio appoggiato accanto al suo cuscino, e Rei buttò aria fuori dal naso, scuotendo appena il capo. Anche nello sbuffare era aggraziata, pensò Minako.

«È quasi ora che vada ad occuparmi del Tempio,» le rispose, ma invece che alzarsi, vestirsi e preparare la divisa sempre impeccabile che avrebbe indossato per andare a scuola, rimase ferma lì dov’era, guardando Minako negli occhi come se volesse leggerle la mente.

Minako cercò di smorzare quell’atmosfera facendo ciò che le riusciva meglio, scherzare: «Ho qualcosa di strano sulla faccia?»

«La tua espressione di poco fa era strana,» le rispose Rei, senza batter ciglio, e Minako si strinse tra le spalle, come per dirle che non aveva idea di cosa l’altra stesse parlando, ma Rei non cedette. «Se hai fatto un sogno sai bene che gioverebbe a entrambe se me ne parlassi.»

Minako sbatté un paio di volte le palpebre, non capendo, ma quando il ricordo del sogno rifece capolino nella sua mente spalancò gli occhi e le sue guance si tinsero per l’imbarazzo: «Non ho fatto alcun sogno!» Si affrettò a dire, e con un movimento agile liberò le gambe dalle lenzuola e scattò seduta, i capelli biondissimi tutti arruffati a causa del sonno. Ovviamente ciò rese Rei ancora più sospettosa.

«Significa che non te lo ricordi o che non vuoi dirmelo?»

Questa volta fu Minako a sbuffare – non era giusto che Rei potesse leggerle dentro con così tanta facilità, quando lei non riusciva mai a capire cosa passava per la testa dell’altra.

«Non si tratta di nulla che gioverebbe a niente. Era solo un ricordo, di un tempo che ormai è passato da un pezzo.»

Anche Rei ora era seduta, solo che il suo volto appariva comunque riposato e i suoi capelli erano perfetti. «Un sogno del passato, dunque: non vuoi proprio dirmi di che si tratta?»

«No,» le rispose Minako, stirandosi le braccia e la schiena. «Il passato è il passato e non c’è alcun bisogno di rivangarlo.»

Rei cominciava ad essere infastidita. «Lascialo decidere a me,» disse.

«No,» ridacchiò Minako. «Il sogno è mio e ho deciso che non ha alcuna importanza.»