, molto grosso, che sembrava assopito. L’ostaggio che Law intendeva usare contro Doflamingo, senza dubbio. Ma di lui non gli interessava, perché di lì a pochi metri c’era proprio la persona che stava cercando. Trafalgar Law, seduto con le gambe incrociate, le braccia conserte, la sua nodachi sempre vicina e la testa bassa, come se fosse addormentato anche lui. Aveva degli abiti diversi da quelli che portava di solito, ma per il resto il suo atteggiamento, la sua postura, quell’aura di pericolo imminente che emanava, erano esattamente come li ricordava.

Penguin non ebbe neppure la lucidità per essere contento di non aver dovuto girovagare su una nave nemica per trovarlo. Rivedere Law l’aveva spiazzato molto più di quanto avrebbe mai creduto possibile. E per alcuni, lunghi istanti, il pirata rimase immobile, come inchiodato al suolo. 

Finalmente aveva la possibilità di dirgli in faccia tutto quello che pensava, aveva aspettato molto a lungo quel momento, si era offerto lui stesso di salire da clandestino a bordo di quella nave proprio per non dover aspettare oltre, e pure si sentiva improvvisamente incerto. 

Non aveva paura di Law, pur sapendo benissimo quanto potesse essere letale, ma per la prima volta iniziava a chiedersi se fosse giusto interferire con i piani del suo ex capitano. Forse sarebbe stato più giusto aspettare che Law chiudesse la disputa con Doflamingo, qualunque essa fosse, ma forse non sarebbe stata la cosa più saggia. Era una verità raggelante, ma pur sempre innegabile, che non c’erano garanzie che Law ne uscisse vivo. E allora avrebbero dovuto dirsi tutto quello che c’era da dire finché era possibile.

Una leggera scossa, a stento percettibile, come se la nave avesse urtato un piccolo ostacolo, lo riportò immediatamente alla realtà. Chiunque avesse avvertito quel movimento avrebbe pensato semplicemente che la nave aveva tagliato di traverso la cresta di un’onda, ma Penguin sapeva che non era così. Avevano preso a muoversi nella direzione opposta. Kidd, come promesso, stava facendo la sua parte e stava trascinando la nave di nuovo verso Punk Hazard. Questo bastò per ricordare a Penguin che, giunti al punto in cui erano, non poteva più esitare.

Se l’avesse fatto avrebbe finito per pentirsene, e non volle neppure pensare a come avrebbe potuto reagire lo stesso Kidd.

Rimase in attesa per alcuni lunghi attimi, con il cuore in gola, aspettando di scoprire se qualcuno a bordo si fosse accorto del cambio improvviso di rotta. Ma dall’interno non arrivava alcun rumore, non si percepiva nessun movimento, non si vedeva nessuna luce. Anche Law ed il suo ostaggio erano rimasti praticamente immobili.

Penguin allora si decise a muoversi, non c’era tempo per i ripensamenti, doveva fare in fretta o sarebbero stati guai.

Il più silenziosamente possibile si avvicinò all’ostaggio, estrasse la pistola e gliela puntò contro. Ma tenne sempre gli occhi fissi su Law. Non poteva vederlo in faccia, però, nella posizione in cui erano vedeva solo la cima del suo cappello.

Penguin non disse niente, non fece niente. Si faceva fatica anche a credere che stesse respirando, tanto era immobile. 

Ma dopo aver scrutato Law abbastanza a lungo, si decise. 

“Lo so che non stai dormendo,” disse in un sussurro.

Era vero, Law non dormiva e l’aveva visto arrivare, esitare e poi decidersi, indovinando i suoi pensieri, ma troppo stupefatto per stabilire con esattezza quali fossero, invece, i propri. E pure non ebbe il minimo sussulto quando l‘altro gli parlò, ma alzò lentamente il viso e puntò due occhi di ghiaccio su di lui. Uno sguardo freddo, quasi ostile, il suo viso sembrava privo di ogni altra espressione. 

“Cosa credi di fare?” domandò, la sua voce bassa ma tagliente. Accanto a loro l’ostaggio continuava a russare rumorosamente, almeno quella era una piccola fortuna.

Un brivido aveva percorso la schiena di Penguin quando Law gli aveva parlato con quel tono, ma il pirata rifiutò di lasciarsi intimorire “devi venire con me”.

A quelle parole Law si concesse un piccolo sorriso sarcastico, “quindi questo sarebbe un sequestro?”

“Chiamalo come vuoi.”

“Non so come hai fatto ad arrivare fin qui, ma ti conviene tornare da dove sei venuto.”

“Altrimenti?”

Penguin vide un velo di incertezza negli occhi di Law, una circostanza decisamente rara. Fu un piccolo trionfo, ma non era sicuro di voler scoprire cosa avrebbe fatto Law se si fosse sentito con le spalle al muro. L’avrebbe attaccato? Era possibile?

Il moro si limitò a stringersi nelle spalle “sei solo contro dieci di noi, cosa speri di ottenere?”

Noi. Law aveva l’ardire di parlare di noi davanti a lui mentre si riferiva a persone che conosceva a stento. Penguin si era ripetuto mille volte che doveva evere rispetto per le sue scelte, anche per quelle che non condivideva né comprendeva, però a sentire quella parola dovette fare un enorme sforzo per contenere la rabbia e tacere. In fin dei conti non era lì per fare una scenata di gelosia. 

“Se chiami qualcuno lui muore” disse alla fine, badando al sodo e indicando Ceasar con la canna della pistola. Un colpo a distanza così ravvicinata l’avrebbe ucciso