una veste che, fosse cosciente, preferirebbe bruciare piuttosto che indossare. Sua sorella è immobile, eppure vive. Quindi è proprio vero. Quello di vita è un concetto complesso.“È buio qui, Lacros.” Suo marito gli appoggia una mano sulla spalla e Lacros si rilassa sotto quel tocco delicato, chiudendo gli occhi e lasciando andare un respiro che non si era reso conto di trattenere. “Lo so,” risponde, “Volevo restare un po' solo con lei.”“Non potevi farlo con le candele accese?” domanda Lænton, sbuffando un sorriso lievissimo che riesce a non essere fuori luogo nonostante la situazione. Lacros sorride a propria volta. Si allunga verso il corpo immobile di sua sorella, sfiorando il profilo del viso con la punta delle dita. “Mi crederesti, se ti dicessi che la vedo come se la stessero illuminando mille soli?”Il naso stretto sul ponte e dalla punta che si arrotonda dolcemente, inattesa come il momento in cui posi lo sguardo su un bocciolo e lo vedi schiudere i petali, gli zigomi pronunciati, la pelle diafana, l'intreccio delle vene azzurrine visibile solo sulle tempie, le labbra sottili, sempre rosa, schiuse sulla chiostra dei denti color madreperla, gli incisivi appena distanziati, sui quali adora far saettare la lingua. Un lampo improvviso. Sua sorella che si lecca le labbra guardandolo. I suoi occhi ostinati, la sfida aperta nel suo sguardo. Prendimi. Provaci. Prendimi.Gli anni che lui ci ha messo a farlo.Spazza via il pensiero dalla testa, non vuole ricordare questi dettagli mentre Lænton è lì con lui. Gli ha già fatto torto a sufficienza quell'unica notte, quell'unica volta. Gli ha già fatto torto a sufficienza tacendogli la verità nonostante sapesse perfettamente che Lænton avrebbe compreso, che avrebbe voluto saperlo. (E infatti non è stata la paura a costringerlo a nasconderglielo, ma la gelosia. Il desiderio, no, il bisogno di tenere quell'unica notte d'amore con Manila tutta per sé, senza condividerla neanche come informazione di servizio con l'unica persona che avrebbe avuto diritto di saperlo.) (Perché sua sorella non gli appartiene. Non appartiene a nessuno e non appartiene a lui, e Lacros, con questa consapevolezza, ha già dovuto fare i conti. Ma ci sono brandelli di lei che può tenere per sé come abiti smessi. Le carezze e i baci segreti non sono Manila, possono essere tutti suoi come lei invece non sarà mai.)“Lacros,” suo marito parla a voce bassa e controllata, ogni parola una carezza. Il modo in cui il suo nome gli scivola fuori dalle labbra gli dà da sempre un brivido che più di un decennio di vita matrimoniale non è ancora stato in grado di cancellare. “Riusciremo a guarirla. Abbi fede nei prescelti di Celes. Nessuno più di lui vuole vedere Manila salva, se ha affidato la missione nelle loro mani è perché crede nelle loro capacità.”“O perché sapeva di non avere scelta,” Lacros sorride tristemente. “Conosco Celes. Solo il peso della sua responsabilità l'ha tenuto ancorato a Tanit. Fosse stato libero, sarebbe partito lui stesso per tentare personalmente ciascuna delle quattro strade proposte dai suoi guerrieri. Si è affidato a loro, ma solo perché per forza di cose non ha potuto affidarsi a se stesso.”“Non avresti di certo voluto che si affidasse a se stesso,” Lænton sorride intenerito, accarezzandogli la nuca sotto i capelli lunghi, portati sciolti in un'eccezione alla regola che da sola descrive il suo stato emotivo alla perfezione, “Il viaggio sarebbe stato troppo pericoloso per lui. È ancora così inesperto.”“Naturalmente non avrei voluto mandare lui,” risponde Lacros, guardandosi le mani, “Ma io... io sarei potuto andare.”“No, Lacros, non saresti potuto andare,” Lænton si china su di lui, stringendogli finalmente le braccia attorno al collo, attirandolo a sé mentre improvvisa la consapevolezza della sua sofferenza, del suo senso di colpa, gli si manifesta nelle sue parole, in quella lieve esitazione, e nel tremito delle mani. “Celes ha bisogno di te qui. Ha bisogno di tutti noi qui. Ha bisogno di molta più forza di quanta ne possegga, e dal momento che sua madre non c'è, da chi potrà trarla, se non dalla sua famiglia?”Va bene, pensa Lacros, coprendosi il volto con le mani, ma da chi potrò trarre la mia forza io, visto che da sempre solo il pensiero di lei è stato in grado di darmene?Piange. Non vorrebbe, ma lo fa. Gli piacerebbe poter usare la scusa di essersi trattenuto fino ad ora, che questo scoppio improvviso di pianto sia motivato dalla tensione accumulata nelle scorse ore, ma la verità è che piange dalla prima esplosione, piange da quando si è chinato in mezzo alle macerie e si è messo a scavare a mani nude, coprendosi le dita di polvere e sangue, per cercare di riportarla in superficie. Piange da quando l'ha stretta fra le braccia, fredda e inerte, piange da quando il capo di lei si è reclinato molle lungo il suo braccio, come se il collo fosse stato improvvisamente privato delle ossa e non fosse più in grado di sorreggerlo. Piange da quando se l'è stretta al petto e non ha sentito che un lieve soffio