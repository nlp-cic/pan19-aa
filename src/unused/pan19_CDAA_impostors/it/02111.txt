, che divenne ovvio, per lui, quante cose fossero accadute mentre non c’era. Seamus sembrava più vicino a Neville e Luna di quanto fosse mai stato Harry, che, tra l'altro, era rimasto sorpreso quando , durante l'estate, Cho aveva visitato La Tana – evidentemente, lei e Ginny erano amiche. E ora che le persone si sedevano ignorando la divisione per Case, sembrava strano che in precedenza fosse stato diverso. In fondo, non era mai esistita una vera e propria regola riguardo al tavolo da scegliere, a parte per i banchetti di inizio e fine anno, lo Smistamento e l’annuncio del vincitore della Coppa delle Case. Così, quello era uno dei cambiamenti. C’erano diversi aspetti quasi insopportabilmente normali, nel tornare a scuola. Avevano rattoppato il castello durante l’estate e difficilmente si notavano segni della battaglia. Gli studenti del primo anno si perdevano girando per i piani superiori, i Prefetti si perdevano a loro volta cercando di trovarli e, accanto a lui, Ron e Hermione stavano battibeccando riguardo ai compiti, con un tono di voce leggermente troppo alto per una tranquilla conversazione mattutina. “Per l’ultima volta, Ron, no, non puoi copiare il mio tema!” “Non lo voglio copiare, voglio solo dargli un’occhiata – almeno all’introduzione. Potresti aiutarmi con l’introduzione.” “Dopo l’anno scorso si presume che tu sia in grado di scrivere un paio di pagine riguardo la difesa contro le Arti Oscure. E dai, Ron, non abbiamo fatto altro.” “Sì, ma quella era pratica, questa è teoria. Odio la teoria.” “Perfetto, allora è bene che tu lo faccia da solo così da poter migliorare, no?” rispose Hermione, trionfante. Ron si sporse e le diede un bacio sulla guancia – e sì, quella parte era una novità. “Ti prego?” disse. La ragazza alzò gli occhi al cielo. “No e ancora no.” “E’ strano che abbiano permesso ai Mangiamorte di tornare, no?” commentò Ernie Macmillan. Stava guardando oltre la spalla di Harry, verso il tavolo Serpeverde. “Non sono Mangiamorte,” disse Padma. “Lo so, ma è ciò che hanno in comune, ecco perché si isolano così.” Harry si girò per guardare il tavolo Serpeverde. Era quello con meno studenti ed era ancora decorato dai soli verde e argento. “No, non è vero. I figli dei Mangiamorte non sono tornati.” “Alcuni sì.” Tipo Draco Malfoy. Harry poteva vedere il ragazzo biondo mentre se ne stava seduto con altri due ripetenti del settimo anno, conversando con due ragazze che davano le spalle ad Harry. Era rimasto sorpreso nel vederlo sul treno, nonostante sapesse della sua scarcerazione. Harry era stato chiamato a testimoniare nei processi di Malfoy e della madre, e aveva raccontato di quando il ragazzo aveva mentito per lui. Aveva anche rivelato che Draco aveva abbassato la bacchetta, sulla Torre d’Astronomia, e si era sorpreso di ricordarselo. Comunque, le sue dichiarazioni non erano servite a molto. L'elemento più rilevante del processo era stata l'età del giovane Malfoy quando aveva preso il Marchio: era minorenne al momento della maggior parte dei crimini commessi, e aveva subito forti pressioni da parte della sua famiglia perché si unisse al Signore Oscuro. Il numero dei voti a suo favore era stato più o meno equivalente a quello dei voti a suo sfavore. Rammentò che ci era voluto molto tempo per contare tutte le mani alzate. Ciò che aveva diviso Draco Malfoy da una sentenza a vita ad Azkaban erano stati tre voti. Non che avesse mostrato interessamento; durante il processo era stato praticamente irriconoscibile per Harry. La sua carnagione era spenta, quasi grigia, i suoi occhi infossati e i suoi zigomi erano parsi sul punto di squarciare la pelle da un momento all’altro. A Harry ricordò l’aspetto che aveva avuto Sirius quando si erano incontrati per la prima volta. I capelli di Draco erano arruffati e sporchi, molto lontani dalla morbida seta che Harry si era aspettato di vedere, e tutta la sua arroganza, la sicurezza in se stesso che di solito emanava erano state spazzate via: davanti a loro si erano ritrovati un ragazzo dall’espressione vuota e occhi morti, ciechi. La sua voce era stata monotona nel rispondere alle domande, e Harry aveva sospettato che fosse completamente indifferente al processo, se solo non si fosse irrigidito ogni volta che venivano menzionati i Dissennatori, con una reazione più istintiva che consapevole. Quando avevano letto le accuse, avevano anche rivelato che Malfoy si era dato alla macchia per un paio di settimane, dopo la battaglia di Hogwarts, e che, prima del processo, era stato tenuto in custodia sotto il controllo dei Dissennatori per una settimana. Harry sapeva più che bene quale effetto i Dissennatori potessero avere sulle persone, ma mai avrebbe pensato che fosse possibile ridursi in quello stato in così poco tempo. Il Malfoy che aveva davanti agli occhi in quel momento era completamente diverso rispetto a quello del processo, forse appena più magro del solito – non che fosse tanto evidente da saltare all’occhio. “Penso stiano cercando di prendere le distanze dai loro genitori. Insomma, mi sembra che i Serpeverde siano gli studenti che più si applicato