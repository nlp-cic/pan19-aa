si era sentito scoraggiato. Non aveva una grande dimestichezza con gli animali da cortile, ma era abbastanza sicuro che le galline deponessero le uova più o meno al levare del sole, e per di più quotidianamente.“Forse le ci vorrà soltanto un po' di tempo” aveva commentato tra sé e sé, carezzandola cautamente sul dorso.Quanto tempo le sarebbe occorso, questo non lo sapeva. Ma qualcosa gli diceva che, una volta che la gallina si fosse ambientata a Starecross, tutto sarebbe andato per il meglio.Il suo istinto avrebbe dovuto avvertirlo pure di un'altra cosa, ma se ne guardò bene di farlo.Proprio sulle soglie dell'imbrunire, mentre il povero mago era chino sotto ad un mobile diroccato a recuperare un paio di candele per la notte, un rumore di zoccoli giunse dalla strada.Ora, la situazione, per il nostro signor Segundus, non era certo delle più semplici.Momentaneamente sprovvisto della porta d'ingresso, e costretto ad eseguire una elaborata gimcana per poter uscire di casa -e, sulle soglie dei quarant'anni, una gimcana non era di certo la più benvenuta delle eventualità- non poté fare altro che rimanere in attesa, domandandosi se per caso fosse giunto un visitatore non annunciato.C'era, a dire il vero, un'insinuante vocina alla base del proprio cervello; una vocina che ripeteva con voce agitata (e che somigliava vagamente a quella della signora Honeyfoot) che si trattava di un bandito o di un delinquente girovago, che aveva adocchiato Starecross Hall con la ferma decisione di farne un rifugio per la notte.Segundus afferrò il lungo manico di un padellone di rame, e trattenne il fiato.Qualcuno si stava facendo largo tra le macerie e si stava dirigendo dritto verso di lui, sfruttando con abilità lo stesso passaggio che Segundus stesso aveva utilizzato per entrare. Qualcuno che doveva essere uno scassinatore esperto, vista la velocità con cui i suoi passi si avvicinavano, oppure un mendicente che conosceva bene il percorso, entrato forse a Starecross pure la notte prima, approfittando dell'assenza di Segundus?Di qualsiasi cosa si trattasse, il mago rifiutò di farsi trovare impreparato. Non appena una sagoma, più nera del nero, emerse dall'oscurità, le si scagliò contro brandendo la padella con tutte le proprie forze, ben deciso a non permettere a nessuno, nemmeno al--“Signor Childermass!” esclamò, metà stupito e metà adirato (e forse, ma solo forse, un poco spaventato), quando una mano guantata afferrò la padella e, senza tanti complimenti, gliela strappò di mano.Il signor Childermass -per l'appunto- sembrava vagamente perplesso da una tale ed improvvisa manifestazione di aggressività. Guardò prima la padella e poi il signor Segundus, come a chiedersi come fosse possibile che esistesse un'arma ancora più inefficiente di uno schioppo caricato a nocciole, ed accennò un breve inchino.“Buonasera a lei, signor Segundus.”Ma Segundus, ci duole ammetterlo, non era dell'umore adatto ai convenevoli. Tutt'altro.“Come osate introdurvi in casa mia?!” Fu il grido strozzato che gli uscì di gola, non appena si riebbe dalla sorpresa. “Come osate, signor Childermass?!”L'altro mago parve non scomporsi. “Al momento siete sprovvisto di un battente”, replicò, stringendosi nelle spalle.Il signor Segundus non poté fare altro che rimanere esterrefatto ed indignato davanti ad una simile sfacciataggine, e si premurò di farglielo sapere, e pure con grande dovizia di particolari. Il suo sgradito ospite, tuttavia, non sembrò darsene pena. Tutt'altro. Si sbottonò il soprabito e lo lanciò con malagrazia sopra ad una delle panche della cucina, facendo -Segundus osservò, con un fremito di orrore- come se fosse a casa propria.“Vorreste per lo meno avere il buon cuore di spiegarmi la vostra improvvisa incursione?” Sbottò quest'ultimo, esasperato, e facendo appello a tutta la propria forza d'animo per ignorare gli stivali di Childermass e la scia di chiazze di fango che stavano lasciando sul pavimento che aveva appena pulito.Il nuovo arrivato sembrava trovare tutto molto divertente. “Adesso ragioniamo”, fu la sua laconica risposta. L'ombra di un sorriso gli attraversò per un istante il volto.“D-domando scusa?”Childermass sospirò d'impazienza. “Nulla. Mi domandavo, semplicemente, quando avreste smesso di protestare e avreste cominciato a pormi le giuste domande.”Il signor Segundus pensò di non essere mai stato così tanto vicino a mettere le mani addosso a qualcuno come in quel momento.“Voi siete impossibile!” sbottò, esasperato, passandosi le mani tra i capelli in un gesto di frustrazione “Esigo una spiegazione, signor Childermass!”Quest'ultimo ridacchiò e, messosi comodo sulla panca, si appoggiò con i gomiti al piano del tavolo.“Un uccellino mi ha detto che state facendo magie.”La risposta fu così vaga che Segundus, per un momento, non poté fare altro che aggrottare le sopracciglia, in preda alla confusione.“S-sono un mago praticante!”, protestò, sentendosi improvvisamente offeso “E senza dubbio immagino che dopo vent'anni passati al servizio di un uomo come Gilbert Norrell i miei modesti tentativi vi sembrino ben poca cosa, e sono realmente desolato, signor Childermass, se sono in qualche modo venuto meno alle grandi aspettative che sicuramente avevate su