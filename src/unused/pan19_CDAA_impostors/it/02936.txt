 

 

 

Penso smettila.

Lo penso così forte che mi manca l'ossigeno, ma non oso dirlo ad alta voce. Potrebbe scegliere di ascoltarmi.

-Dimmi che sei innamorato di lei.-

Mi giro con uno scatto, quasi colpisco il bicchiere di vetro tenuto elegantemente tra le sue dita; continuo a dimenticarmi gli occhi di Magnus. Continuo a perderci parole.

-Dimmi che sei innamorato di lei- ripete con semplicità, inclina il capo di lato, -E la smetterò.-

Non lo sono.

Invidio Magnus e la facilità con cui la parola amore e tutte le sue varianti gli scivolano dalle labbra. Come se lo conoscesse, come con un nemico da cui è già stato sconfitto.

Dovrei esserlo.

-Non- -, mi sento la gola in fiamme. Vorrei urlare non ti devo niente. Risponderebbe no, ma lo devi a te stesso. Odio saperlo. -Non lo so.-, scuoto la testa e mi allontano da lui di qualche passo. Ogni volta che sono accanto a lui mi sembra di star mettendo piede in un uragano. -Smettila. Smettila di confondermi.-

Magnus inclina il capo su una spalla. Con gentilezza. -Non sono io a confonderti.- mormora, sembra che sospiri e il calice di vetro tra le sue mani scompare in una lieve nube azzurra.

Improvvisamente vorrei ridere di fronte a questa creatura impossibile.

-Vedi tutto come le tue frecce, Alexander.-

Mi mordo la lingua. Alec. Alec. Quando sono Alec non sono di nessuno.

-Possono andare in una sola direzione, e una volta che le hai scagliate non possono tornare indietro.-, si avvicina con cautela e solleva una mano; i suoi polpastrelli mi sfiorano il petto con così tanta leggerezza che nemmeno li sento, -Questo non funziona allo stesso modo.-

Vorrei che lo facesse.

Ora il suo braccio sinistro sfiora il mio destro. La mia pelle è coperta di rune impercettibili al tatto. Vorrei conoscere anche la sua.

Mi affondo le unghie nei palmi delle mani.

Sospira. -Vuoi i sintomi, Alexander? I sintomi di un'emozione?-


Sì.


Muove un altro passo.

Non so se sia possibile avvertire la gravità che cambia in base ai movimenti di una singola persona.

-Ti manca il respiro.- mormora, e la sua voce mi scivola sulla schiena; sfiora il cotone della mia maglia con la punta dell'indice e penso che dovrebbe essere più semplice di così.

Chiudo gli occhi.

-Il tuo cuore batte più veloce.-, schiocca le dita e spalanco gli occhi quando realizzo che non so cosa stia facendo con la sua magia.

Giro il capo con uno scatto e Magnus si ferma, il mento sollevato e gli occhi luminosi puntati nei miei. -La tua pelle è attraversata da milioni di impercettibili scariche elettriche.-, le sue nocche sfiorano il mio avambraccio lasciando una scia azzurra nell'aria e faccio un passo indietro di scatto.


Erano già lì.


 Non ha funzionato perché non ce n'era bisogno.

Panico e sollievo si fanno furiosamente strada nel mio stomaco e nella mia gola e Magnus resta immobile a guardarmi.

È immortale e indefinito e resta immobile a guardarmi.

Non mi sono reso conto di aver fatto un passo avanti.

Gli angoli delle sue labbra sono incurvati in un sorriso quasi malinconico: -So che senti quello che sento io.- sussurra, ed è lì, è quello, quello che sento io.

Quello che sento io.

Non c'è niente di cui vergognarsi, Alec.

E ora, non c'è niente di cui avere paura, Alexander.

Non so come si faccia a baciare qualcuno – a baciare Magnus – ma Magnus non si muove, aspetta che siano le mie labbra a premere contro le sue, e i brividi sulla mia pelle si moltiplicano finché non ho la sensazione di essere in piedi mentre tutto crolla, devo rubare il respiro di Magnus e l'unico suono che mi rimbomba nelle orecchie è il battito frenetico del mio cuore.

I suoi capelli sono incredibilmente morbidi tra le mie dita, le sue labbra si muovono lentamente contro le mie e sto baciando Magnus e comincia a girarmi la testa; il palmo della mia mano è premuto contro la pelle del suo viso.

Mi guarda col respiro leggermente affannato; chiudo gli occhi quando i suoi polpastrelli mi sfiorano lo zigomo.

-Se vuoi scappare- sussurra, -Dovresti farlo ora.-

-Perché non mi impedisci mai di scappare?-

Magnus fa un passo indietro e le mie dita scivolano sulla sua pelle. Riapro gli occhi. -È l'unico modo che ho per farti tornare da me.-, mi rivolge un sorriso pieno di una tristezza che sembra radicata nei suoi occhi, piega leggermente il capo in avanti e scompare nella camera adiacente al salotto.

Da qualche parte, forse in uno degli universi paralleli del Popolo Fatato, gli impedisco di andare via. Resto.

Non qui.

Non ora.