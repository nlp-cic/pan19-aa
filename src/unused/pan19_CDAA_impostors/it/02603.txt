Gwaine, un sorrisetto furbo. Poi si rivolse ad Arthur. «Il Vecchio Drago, lo chiamiamo qui. Ti basterà una sola occhiata per capire il perché. Gli piace parlare per indovinelli ed è un tipo proprio strambo, ma è furbo come una volpe.»

«Mh-mh» fece Artur, annuendo e oscillando il busto come un idiota.

Di nuovo, dopo pochi secondi, un silenzio carico di aspettativa permeò la stanza e lui iniziò a sentirsi vicino alla soglia dell'iperventilazione. Che cavolo volevano che facesse, si aspettavano prendesse a pomiciare Merlin davanti a tutti?

Fu allora che qualcosa gli circondò la vita, e, pur sapendo che non poteva essere che il braccio di Merlin, Arthur sobbalzò.

Will e Gwaine scoppiarono a ridere forte – entro la fine del suo soggiorno lì, Arthur si sarebbe assicurato di ucciderli nel sonno.

«Scusatelo, è timido» disse Merlin, riconfermandosi ancora come un ottimo bugiardo. Il suo palmo si allargò sulla maglia di Arthur, quasi come avesse voluto coprire più spazio possibile, e Arthur, istintivamente, si rilassò.

«Avanti, caro, non sentirti in imbarazzo con noi» disse Hunith.

In un certo senso non poteva farne a meno, finzione o no. La situazione gli era abbastanza estranea – tutto quel... riunirsi e... famiglia.

Suo padre era quello che era e Arthur e Morgana avevano recuperato il loro rapporto solo recentemente, dopo anni di attriti. Non aveva mai avuto niente che somigliasse a un ritrovo di una ventina di Pendragon. Averne già tre nella stessa stanza sembrava un record.

Le dita di Merlin si chiusero intorno alla sua maglia, piano. «Arthur non è abituato alle famiglie rumorose e vivaci come la nostra» disse, quasi leggendogli nel pensiero.

«Non farti problemi, principessa» disse Gwaine, facendogli l'occhiolino – lui sarebbe stato il primo a morire.

«Già, sciogliti, amico» disse Will, un'espressione scontrosa in aperto contrasto con le parole. «Merlin ci ha già ampiamente raccontato quanto tu sia un fidanzato affettuoso» e il suo sguardo era decisamente omicida, adesso, «quindi non penso che ti resti molto di cui vergognarti.»

Arthur si irrigidì. La mano di Merlin scivolò via e lui ignorò con decisione il senso di mancanza che provò subito dopo. «E che cosa vi ha raccontato, di preciso?» chiese, voltandosi con minacciosa lentezza verso l'altro, che esibiva un sorriso tirato.

«Ha detto che non riesci a stare per più di un giorno intero senza vederlo, ragazzo» intervenne un ometto con dei baffi veramente assurdi che si arricciavano ai lati – zio Neal? Zio Ronan?

«E che non resisti per più di due ore senza sentirlo» aggiunse una marmocchia con una fessura tra i denti e i capelli legati in due codini.

«Ah, sì?» valutò Arthur, piegando la testa.

Stavolta era Merlin che stava sprofondando sulla sedia.

Quel piccolo bastardo. Quanto si era divertito a inventarsi scenari impossibili alle sue spalle? Ci aveva di sicuro preso gusto, a rendere ridicolo Arthur senza che lui sapesse nulla.

«Com'è successo? Tra di voi, intendo» chiese Betty, e Arthur, sorridendo compiaciuto, pensò che la fatidica domanda non avrebbe potuto arrivare in un momento migliore.

«Niente di romantico, in realtà...» iniziò Merlin, agitando in aria le mani con uno scatto così improvviso che portò via dal tavolo forchetta, tovagliolo e bicchiere.

Arthur recuperò al volo il bicchiere e disse:

«Ma come, Merlin, adesso sei tu che ti vergogni? Dai, racconta la verità...» e lo disse praticamente tubando, «... tesorino.»

Il nomignolo provocò un altro scoppio di ilarità di Gwaine e Will, che si tenevano la pancia e ridevano come due iene («Silenzio, è dolcissimo!» li riprese una nonnina).

Merlin stava sfoderando l'espressione più orripilata che Arthur gli avesse mai visto. «Io...» boccheggiò.

Arthur alzò un sopracciglio con perfidia, appoggiando la guancia sul pugno chiuso quasi languidamente. «È stato Merlin a dichiararsi per primo. In realtà io non pensavo ancora a noi come coppia – già, che sciocco» disse, e abbassò gli occhi per fingere imbarazzo, cosa che gli fece guadagnare qualche commento comprensivo da parte delle signore. Avrebbe dovuto seriamente pensare di fare l'attore. «... Ma è stato il mio tesorino ad aprirmi gli occhi.»

«E come ha fatto?» urlò la bambina con i codini.

«Volete che ve lo dica?»

«Sìììì!» dissero in molti.

«Dio, no» sussurrò Merlin.

«Una sera sono tornato a casa tardi dal lavoro» disse Arthur, che chiaramente possedeva attitudini al comando e sapeva gestire una folla meglio del previsto. Tutti pendevano dalle sue labbra. «Aprendo la porta, ho trovato un percorso fatto di petali di rose che portava alla terrazza...»

Merlin si era messo la testa tra le mani; iniziava a levarsi tutto intorno a loro un coretto di commenti suggestivi.

«Merlin aveva allestito un... tavolino imbandito con una tovaglia di pizzo e, al centro, c'era un enorme mazzo di rose rosse-»

«Non proprio enorme» intervenne Merlin.

«Oh, sì invece, e c'erano delle candele. Profumate. Parecchie.»

«E che ti ha detto