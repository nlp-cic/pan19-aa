a separarli ancora di più, a dare ragione alle parole di quel tipo, così alla fine erano stati loro a cedere, a scendere a compromessi. Avevano lasciato vincere Kobayashi e s’erano accontentati delle briciole che restavano del loro Bokuto, di quello che il giocatore di basket lasciava loro. Avevano incassato, in ginocchio, e avevano deciso che era meglio di nulla.

Ma ad Akaashi non stava bene quella situazione - era certo che non stesse bene neanche a Kuroo, ma in qualche modo si sentiva più coinvolto, fosse solo perché dei due era lui quello che lo vedeva tutti i giorni con Kobayashi, che sopportava maggiormente il modo in cui tutto nella quotidianità della sua vita era cambiato. Non lo aveva mai detto al capitano della Nekoma, ma quando questi lo aveva accusato di essere solo geloso, negandolo lui aveva mentito con la consapevolezza di farlo. Sì, Akaashi era stato geloso e forse questo lo aveva reso cieco ai primi segnali di quella relazione malsana, perché aveva pensato che fosse colpa sua, del modo in cui la vedeva, del fatto che provava qualcosa per Bokuto.

Oh, sì. Provava qualcosa per lui. Non sapeva dire esattamente che cosa fosse, ma qualcosa nel suo capitano lo attraeva senza alcuna possibilità di staccarsi ed era stato così praticamente da sempre. Probabilmente Bokuto non se n’era mai accorto, probabilmente non lo avrebbe mai ricambiato né avrebbe mai pensato a lui in quel modo, ma Keiji non poteva farci granché: a prescindere dal legame, non ci si disinnamora solo perché lo si vuole. Quando Koutarou gli aveva confessato di aver visto i colori, si era sentito un po’ morire; aveva cercato di non darlo a vedere, di esserci comunque, ci sostenerlo, ma Kobayashi Shou non gli era mai piaciuto: dal primo momento in cui l’aveva visto, qualcosa in lui lo aveva disturbato - s’era illuso che fosse solo gelosia, finché non aveva capito il suo gioco ed era stato troppo tardi. Bokuto pareva dipendere da lui con un trasporto ed una profondità che davvero Akaashi non capiva: stavano insieme da così poco tempo che non aveva senso il modo in cui Koutarou si fosse aggrappato a lui, il modo in cui credesse ciecamente a tutto quello che gli diceva, a tutto quello che faceva e pensava, quasi non fosse più in grado di agire da solo. Se era questo ciò che faceva il legame, allora preferiva non conoscerlo mai.


«Vuoi tornare a quello che eri prima? È questo quello che vuoi?».


Akaashi si fermò all’istante, trattenendo il fiato: sebbene non l’avesse mai sentita gridare, conosceva la voce che gli era arrivata alle orecchie e lo stomaco si contrasse come reazione istintiva.


«Senza di me, cos’eri? Ricordi come ti ho trovato? Chi ti amerà, se io ti lascio?».


Il ragazzo si nascose in modo da poter vedere chi parlava senza essere a sua volta visto e da quella posizione di vantaggio scorse la rabbia sul volto di Kobayashi, mentre di Bokuto, di spalle, poteva riconoscere solo la postura cadente, sottomessa, che aveva spesso visto quando li aveva incontrati insieme. A pensarci, quella era la prima volta in cui li sentiva discutere, fatta esclusione per la sera in cui erano usciti insieme a Kuroo e Kozume - la scena aveva un che di grottesco, qualcosa di estremamente sbagliato che chiedeva ad Akaashi di intervenire, ma l’alzatore fu bravo a trattenere il proprio istinto.

«Shou io-».

Kobayashi sospirò in modo drammatico - seppe così tanto di falso che Akaashi si chiese come Bokuto non potesse notarlo.

«Perché devi sempre farmi arrabbiare? Credi che voglia questo? Che voglia lasciarti o farti soffrire? Perché non puoi semplicemente… farmi felice?».

Akaashi vide il ragazzo sfiorare i capelli del suo capitano in un gesto che non sarebbe risultato gentile o romantico neanche ad uno sconosciuto: c’era un che di allarmante in quella carezza, qualcosa di falso e soprattutto possessivo, quasi Shou volesse ribadire che, a prescindere da tutto, aveva in mano quella situazione e, soprattutto, aveva il controllo su Bokuto. Doveva parlare con Koutarou, doveva dirgli apertamente quello che pensava della sua relazione, del modo in cui Kobayashi lo trattava. Stavolta non si sarebbe fatto fermare dalla paura di poterlo perdere o da quello che avrebbe detto, dai litigi che ne sarebbero potuti scaturire: la sua sicurezza e felicità valevano più di qualunque altra cosa.

Intanto, Kobayashi era andato via lasciando Bokuto da solo. Akaashi lo vide restare fermo per qualche istante, come se fosse indeciso sulla prossima cosa da fare; poi il ragazzo prese a camminare lungo il corridoio e l'alzatore pensò che stesse andando verso la palestra in cui avrebbero dovuto allenarsi. Per questo prese a seguirlo ancora incerto su come cominciare la conversazione. Prima che potesse, però, anche solo pensare di fermarlo, lo vide svoltare in direzione opposta alla palestra, verso i bagni; allora decise che non fosse ancora il momento giusto per intervenire e, non seppe per quale istinto, continuò soltanto a copiare i suoi passi finché il più grande non superò la porta nel bagno dei ragazzi. Prima ancora di entrare, Akaashi senti qualcosa che gli spezzò il cuore: Bokuto piangeva.

Erano singhiozzi leggeri e frequenti, quasi il ragazzo non riuscisse a controllarli e Akaashi non