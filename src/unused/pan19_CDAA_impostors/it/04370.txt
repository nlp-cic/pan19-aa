intorno ai controlli del TARDIS. La tristezza che Martha aveva visto nei suoi lineamenti cancellata, come se non ci fosse mai stata, ma sapeva che era ancora lì.

“Naah! So io dove portarvi!” esclamò ricollegandosi alla prima domanda che aveva fatto Martha. Come se quel lungo silenzio non fosse mai avvenuto. “Rose! Aziona il regolatore elmico!”

Rose sospirò e fece come le era stato detto. Si allungò sulla console e ne approfittò per disinserire il freno a mano che come al solito il Dottore si era ‘dimenticato’ di togliere. Come risultato riuscirono ad atterrare con molti meno scossoni del solito ed erano ancora tutti e tre in piedi quando il TARDIS smise di agitarsi.

Il Dottore fu il primo a raggiungere la porta del TARDIS. Si infilò il cappotto e aspettò che le due ragazze lo raggiungessero. “Pianeta Bungtar” presentò. “Anno tre milioni e 46! Razza umanoide quasi del tutto simile alla vostra! Siamo atterrati a Myatech, la città più grande e importante del pianeta. Vediamo, altro…? Monarchia! Mai conosciuto regnanti più simpatici di loro…sono stati molto felici quando ho insegnato loro a preparare il tè!”

Spalancò la porta e le fece uscire. Si ritrovarono in un vicolo. Tutto intorno a loro, dalle pareti all’acciottolato, aveva una tenue tinta rossastra. Sarebbe stato meraviglioso se solo l’intonaco dei muri non stesse cadendo a pezzi e le mattonelle per terra non fossero tutte mezze rotte. Forse il colore bizzarro della città sarebbe bastato ad abbagliarli con la sua bellezza ma il cielo appariva oscurato da una nebbia grigia, scura, che donava una tinta tenue e sinistra. Sembrava smog.

“Mmh…non è esattamente come me lo ricordavo.” Il Dottore fece qualche passo e uscì dal vicolo senza smettere di guardarsi intorno corrucciato. “Sarà il caso di andare a esplorare!”

Si ritrovarono in una piazza del tutto deserta. Non era tardi, se fosse stato possibile vedere il sole oltre quel denso strato di smog avrebbero saputo che non era nemmeno il tramonto.

“Dove sono andati tutti?” domandò Martha preoccupata.

Fecero un giro della piazza, cercando qualche indizio. Qualcosa che potesse suggerire loro cosa stava succedendo. Sentirono strillare. Una giovane donna dai capelli biondi spuntò da una delle strade e si immobilizzò quando vide il Dottore, Rose e Martha. Poi ricominciò a correre, continuando freneticamente a guardarsi alle spalle.

“Aspetta!” urlò il Dottore cercando di fermarla. “Cosa sta succedendo?”

“Possiamo aiutarti!” tentò di rassicurarla Rose.

“Le guardie mi stanno inseguendo!” urlò la donna senza permettersi di rallentare e facendo loro segno di seguirla. “Presto!”

In quel momento le due guardie in sella a delle motociclette sbucarono dalla stessa strada da cui era arrivata la donna. Appena li identificarono estrassero delle pistole e cominciarono a sparare loro contro. Per fortuna erano ancora troppo lontani per colpirli…per il momento.

Rose e il Dottore si scambiarono uno sguardo, quel tipo di situazione era fin troppo familiare per loro: Rose afferrò la mano di Martha mentre il Dottore quella della donna. “Corri!” urlarono contemporaneamente.

Martha li seguì istintivamente, stava cominciando a reagire sempre con maggior prontezza a quel determinato ordine. Non potevano sperare di seminare le due guardie e le loro moto a propulsori. Martha sarebbe rimasta affascinata dalla tecnologia superiore di quel pianeta, dal momento che non avevano ruote e si muovevano a qualche metro da terra, se non fosse stata troppo occupata a non farsi ammazzare. “Ci raggiungeranno!” urlò. Si rese conto di star dicendo una cosa ovvia ma in quel momento non gliene poteva fregare di meno. Voleva solo che la smettessero di spararle addosso.

Quando uno dei colpi di pistola volò a pochi centimetri dall’orecchio di Rose, il Dottore lasciò andare la mano della giovane donna e fece segnò di continuare a correre. Rose rallentò solo per un momento prima di vedere il Dottore estrarre il cacciavite sonico, poi capì cosa voleva fare e riprese a correre.

Il Dottore puntò il cacciavite contro le moto delle guardie. Cominciarono a fumare, poi a rallentare e alla fine si schiantarono al suolo. I fuggitivi approfittarono del guasto per infilarsi in vicoli sempre più stretti e le seminarle le guardie.

Le tre ragazze stavano ancora cercando di riprendere fiato quando il Dottore cominciò a parlare. “Dunque! Direi che adesso è arrivato il momento delle presentazioni! Io sono il Dottore e loro sono Rose Tyler e Martha Jones!”

La donna era ancora a corto di fiato. “Il mio nome è Neithe.” Si sporse in avanti per stringere la mano che le veniva porta.

“Neithe, perché ti stavano inseguendo?” domandò Rose che nel frattempo si era ripresa.

“Il coprifuoco scatta allo scoccare della campana delle cinque!” Neithe la guardò stupita. “Dovreste saperlo! Nessuno osa uscire dopo le cinque!”

Il Dottore si strinse nelle spalle. “Veniamo da fuori.”

“E tu allora? Cosa ci facevi in giro?” si intromise Martha guadagnandosi uno sguardo di approvazione da parte del Dottore.

Neithe raddrizzò la schiena e li guardò negli occhi, quasi volesse sfidarli. “Sono un membro della resistenza. Sto portando delle informazioni alle nostre guardie sotto copertura…e adesso che vi siete messi in mezzo per aiutarmi inseguiranno anche voi” abbassò lo sguardo, l’aria spavalda svanì in fretta