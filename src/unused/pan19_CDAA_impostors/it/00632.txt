lui e il pianeta, moltissimi chilometri più in basso, era un po’ di vapore, dello stesso tipo di quello che si alza da una pentola, anche se le nuvole non sono così terribilmente calde e hanno un aspetto molto più solido. Per questo, era veramente contento solo quando aveva intorno a sé molti altri angeli, in modo da non vedere il cielo intorno; in queste circostanze, riusciva quasi ad illudersi di stare su qualcosa di stabile… almeno, finché non guardava in basso.  Aveva sofferto in silenzio per anni, pensando che se la cosa si fosse risaputa, gli altri angeli lo avrebbero preso in giro, o avrebbero pensato che avesse fatto qualcosa di male, per ritrovarsi con un guaio del genere.  Ma ora che il problema era saltato fuori, tutti (dietro richiesta di San Pietro, certo, ma lo avrebbero fatto in ogni caso per il loro amico) si diedero da fare per cercare una soluzione.  Soltanto che cercare è facile, ma trovare un po’ meno; ed è ancora peggio se il problema che stai cercando di sistemare non solo non si è mai presentato prima, ma addirittura è così strano che nessuno aveva mai pensato che potesse succedere. Per qualche giorno, in paradiso non si sentirono canti o risate: tutti gli angeli erano troppo occupati a pensare, riflettere, ragionare, spremersi il cervello, in tutte le varianti permesse dal vocabolario (e in tutte le lingue, già che c’erano).  Alla fine, San Pietro chiamò il nostro angioletto per riferirgli il risultato, e dopo aver cercato di prepararlo a una brutta notizia gli spiegò:  “Mi dispiace tanto; abbiamo cercato una buona idea per risolvere la questione delle le tue vertigini, ma siamo riusciti solo a trovarne due così così. La prima è che potrebbero essere di origine psicosomatica: ma per stabilirlo ci vorrebbe una lunga indagine psicologica, e comunque, nel frattempo, tu continueresti a star male. Penso che l’ideale sia combinare questa idea con la seconda, che è abbastanza sensata; però la cosa presenta degli svantaggi.”  “Cioè?”  “Si tratta molto semplicemente di questo: potresti andare sulla Terra a fare l’angelo custode. Questo non ti farebbe guarire dalle vertigini, ma perfino su un aeroplano saresti molto più in basso che non qui, e la tua angoscia dovrebbe calmarsi almeno un po’. Nel frattempo, noi continueremmo a fare ricerche, sia per stabilire quale sia la causa del tuo problema, sia per trovare una soluzione. Capisci, comunque, che non possiamo prometterti niente.”  “Certo, capisco. Io non sono affatto sicuro che stare più in basso mi farà davvero sentire meglio. Però non ho niente in contrario, se voi siete disposti ad assegnare un incarico così importante ad un angelo difettoso.”  “Ma cosa dici, figliolo… difettoso… neanche tu fossi un meccanismo! Fra un po’ comincerai addirittura a definirti ‘guasto’! Ma no, è soltanto un problema che si è sviluppato nel tempo, e tutto quello che dobbiamo fare è scoprirne le cause.”  “Tu dì pure quello che vuoi, San Pietro (in paradiso la ‘disciplina’ non è così importante da costringere la gente a tenersi dentro quello che pensa; e anche se l’angelo era stato un po’ sgarbato, bisogna ammettere che aveva delle ottime ragioni per sentirsi teso), ma io non riesco a ricordarmi un’epoca in cui non ho sofferto di vertigini; per cui sono costretto a pensare che non può essere successo un po’ alla volta, o da un certo momento in poi. Sono fermamente convinto di avere sempre sofferto di vertigini. Comunque, voi continuate pure a seguire le vostre idee: non sono certo il tipo che rifiuta una soluzione che funziona solo perché contrasta con le sue teorie! Allora, io adesso scendo, giusto? Beh, sarà un sollievo. Come inizio non c’è male… chissà che questo non mi porti fortuna!”    Così l’angelo scese sulla Terra. Le cose andarono un po’ meglio di quanto non si fosse aspettato: effettivamente, come temeva, il fatto di essere semplicemente ‘su’ un pianeta (cioè, all’interno della sfera in cui si faceva sentire la sua  forza di gravità) non era di per sé sufficiente a farlo sentire meglio, ma per quasi tutto il tempo il lavoro (per favore, non chiedetemi in che cosa consistesse precisamente quel lavoro: non ci ho mai capito niente, e comunque è una cosa molto tecnica) lo teneva proprio sul terreno, o perlomeno in qualche edificio non troppo alto; anche i grattacieli, del resto, non costituivano un problema eccessivamente grave: non aveva mai immaginato che sollievo potesse dare il semplice fatto di  essere in piedi su un pavimento, invece che su una nuvola.  Però, questa era solo la situazione generale: infatti c’erano dei momenti molto brutti. Ogni tanto, le sue vertigini tornavano più forti che mai, quasi volessero vendicarsi di essere state imbrogliate. Colpivano dovunque, a qualsiasi altezza, senza preavviso; e in queste circostanze, non si sentiva affatto meglio di quando stava in paradiso.  In fondo, che sia da centomila chilometri o da dieci metri, se si cade si va sbattere contro qualcosa lo stesso…  Con gli anni la situazione peggiorò: durante gli attacchi, ormai, stava