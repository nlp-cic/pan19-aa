avvinghiate intorno al palmo dell’altro che non viceversa, oppure lo sguardo di lui concentrato sulla figura instabile dell’amica, che invece alternava alla superficie scivolosa e alla gente intorno a loro occhiate sempre sorridenti.

«Vero.» Mike annuì piano. Erano proprio belli da vedere.

Il capitombolo arrivò totalmente inatteso, e tre voci su quattro si unirono in una risata tanto più spontanea proprio perché colta alla sprovvista. Risata che, per fortuna, fu abbastanza rumorosa da smorzare le imprecazioni del quarto.

«Tirati su, invece di stare lì a ridere come una deficiente.» Levi, che impiegò qualche secondo di troppo a risollevarsi a causa della scivolosità del ghiaccio, poteva sentire il proprio dispetto accrescersi ad ogni istante in cui il suo sedere restava a contatto con la superficie gelida e bagnata.

Hanji, da parte sua, pareva trovare la loro caduta tanto esilarante da meritarsi del tempo per essere apprezzata, tempo in cui tentare anche di alzarsi avrebbe evidentemente richiesto uno sforzo esagerato. «Che volo, che volo! È stato fantastico!»

«Ma vaffanculo.» A fatica, Levi riuscì finalmente a rimettersi in piedi. In teoria sul nero del cappotto le macchie di bagnato non si sarebbero dovute vedere, quindi almeno il fondoschiena si era risparmiato questa umiliazione. Purtroppo non era possibile dire la stessa cosa dei polpacci, avvolti in pantaloni grigi ora umidicci e chiazzati di scuro. Non era per niente una bella sensazione.

La sua faccia cupa contrastava in maniera sublime con il volto gaio di Hanji, che si era finalmente decisa a risollevarsi a sua volta, anche se con meno metodicità dell’amico. Con un unico slancio poi raggiunse il bordo della pista, da cui tese una mano all’altro per invitarlo a raggiungerla. Lì cominciarono a confabulare.

I due uomini se ne accorsero, certo, ma non se ne preoccuparono finché non li videro lanciare una lunga occhiata nella loro direzione; a quel punto non sapevano se dover temere di più dall’espressione seria di lui o dal sorriso di lei. Ovviamente fra di loro era normale scherzare – anzi era cosa rara che qualche figuraccia passasse senza un bel giro di battute –, tuttavia era anche normale che a dettare legge fossero Hanji e Levi, e la donna in particolare era quella che portava i pantaloni meglio di tutti: non sarebbe stato ridicolo, dunque, prepararsi a pagare le conseguenze delle risate fino a quel momento impunite.

«Credi stiano parlando di noi?» domandò Mike.

«Probabile,» rispose l’altro.

«E credi che siamo nei guai?»

Erwin gli diede una pacca sulla scapola, ottimista. «Si staranno semplicemente lamentando di come li abbiamo presi in giro finora, su. Il peggio che potrà capitarci sarà dover offrire loro una cioccolata calda come indennizzo morale.»

Il colloquio fu breve, e presto i due in pista ripresero a pattinare lungo il bordo. Quando raggiunsero l’altra metà della comitiva, però, artigliarono il corrimano e si fermarono di fronte a loro.

«Hai visto come sono brava, Mike, hai visto?» Hanji si sporse subito con entusiasmo, allungando il collo per cercare un bacino dal suo uomo.

Questi non la fece certo attendere, e arricciò le labbra facendole schioccare contro la punta del suo naso. «Bravissima.» Le passò poi le dita di una mano fra i capelli, con delicatezza, per risistemare le ciocche che le erano scivolate davanti agli occhiali.

Si udì un colpetto di tosse simulato dalla voce di Levi, e sia i due piccioncini che lo stangone numero due si voltarono verso di lui, che se ne stava solennemente in equilibrio sulle lame con la schiena diritta e le braccia incrociate. I suoi occhi, severi e impassibili, alternavano occhiate ora ad Erwin, ora a Mike. «Ora voi due andrete a fare il biglietto e porterete i vostri culi saccenti qui dentro. Visto che guardare gli altri che pattinano vi diverte tanto, provarlo di persona vi piacerà da impazzire.»

Erwin inarcò le sopracciglia, in un’espressione di candida sorpresa. «Andiamo, vuoi privarci della possibilità di ammirare quanto siete belli da qui?»

«Tu vedi di fare poco lo spiritoso, che sei già nei guai,» sibilò l’altro, fulminandolo con lo sguardo. «E tu,» fece poi voltandosi verso Mike, «bada un po’ a quella piattola della tua ragazza, così magari evita di cadere addosso a me.»

Il più alto rilasciò un greve sospiro, e con aria rassegnata si voltò verso il suo degno compare, arrivando addirittura a posargli una mano sulla spalla. «È giunto il momento, Erwin.»

«Sì,» fece quello, altrettanto serio. «Ormai non possiamo più fuggire.»

«Avete finito di fare i cretini?» Il rimbrotto scocciato di Levi ottenne in risposta un coro di risatine.

Con tutto il gruppo riunito, le scenette che venivano a formarsi sarebbero state ancora più intrattenenti da osservare da fuori: lo stangone numero uno – con grande dispiacere di Levi – si rivelò più abile di quanto non avesse lasciato trapelare, e più di una volta riuscì ad evitare all’ultimo minuto gli scivoloni degli altri; Erwin invece si fece trovare un poco instabile, ma imparò in fretta ad avanzare con una certa disinvoltura. Hanji e Levi avevano progettato di chiamarli in pista per potersi fare beffe della loro inesperienza, convinti che non avrebbero saputo fare di