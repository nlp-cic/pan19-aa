verso Dean, sdraiato sul letto accanto a lui. Le cose erano cambiate da quella prima volta in cui aveva pensato che un sogno potesse ucciderlo; lui e Dean si erano avvicinati, sempre di più, bisognosi l’uno dell’altro. Erano uno l’umanità dell’altro.
Dormiva profondamente, come sempre, sereno e rilassato. Quando lo osservava non riusciva mai a non stupirsi del fatto che potesse essere sereno anche lui, ora che non c’erano più scontri Apocalittici da fermare, mostri da rinchiudere in Purgatorio e un muro da ricostruire nella mente del fratello. Era tutto finito e Dean Winchester poteva finalmente andare a dormire con il sorriso sulle labbra, con Castiel al suo fianco e Sam nella stanza accanto.
Non voleva svegliarlo, quindi si alzò, lottando contro le sue gambe che non ne volevano sentire di tenerlo in piedi e raccolse le scarpe dall’angolo della stanza. Uscì, sedendosi sulla panca all’ingresso e cercando di allacciarsi le stringhe, impedito nei movimenti dal tremore e la debolezza delle sue dita. Alla fine ci rinunciò, con un moto di frustrazione, e dopo aver preso la giacca imbottita ed essersela infilata sopra il pigiama, uscì.
Il cielo era ancora scuro ma già il sole non ancora sorto velava il paesaggio innevato di un riverbero chiaro e ovattato, come un abbraccio morbido su quel manto bianco. Nel cielo livido alcune stelle persistevano, aggrappate alla loro ultima luce per non venire inghiottite.
Qualche fiocco di neve scendeva ancora, posandosi sul suo viso come piccole lacrime cristallizzate. Il cielo piangeva per lui. Bene, si sarebbe risparmiato la fatica di provare. Non aveva ancora imparato a piangere; per quanto si sforzasse di far uscire quel senso di sconfitta e malinconia che  lo colmava quando sentiva che tutto quello era troppo per lui, mai una goccia di liquido era uscita dai suoi occhi.
Non sapeva piangere.
Ma sapeva sognare. Avrebbe volentieri fatto cambio, tuttavia.
Si lasciò ricadere nella neve, sedendosi su quella soffice distesa e sentendo l’acqua e il gelo passare rapidamente attraverso la fredda stoffa del pigiama. Rabbrividì ma non ci fece caso. Voleva sentire quel freddo, voleva che qualche sensazione più forte scacciasse quelle immagini terribili che gli graffiavano le retine come gli artigli di un corvo, anche quando stringeva le palpebre.
Chiuse gli occhi, emettendo un sospiro. Anche questa volta nessuna lacrima.
Si sdraiò nella neve, lasciando che il freddo lo avvolgesse in una morsa anestetica, sotto lo sguardo attento di quelle ultime stelle.
«Cas.» Sentì in un sussurro. O forse non lo era, forse era un urlo roco e affannato. Era troppo intontito per saperlo.
Qualcuno lo sollevò dal suo letto di ghiaccio e insieme al calore del corpo di chi lo sorreggeva sentì il dolore per il sangue che ricominciava a cedere ossigeno alle estremità formicolanti dei suoi arti. Aprì gli occhi senza vedere altro che macchie sfocate. C’era un’altra persona oltre a Dean. Sam, forse?
Percepiva il suono delle loro voci ma non voleva distinguere le loro parole. Perché non coglievano l’occasione e lo abbandonavano una volta per tutte? Voleva solo guardare le stelle e dormire nella neve. Voleva solo dimenticare quel sogno.
«Cas.» La voce di Dean si fece strada a forza tra i suoi sensi annebbiati. Aprì di nuovo gli occhi, vedendo la coperta di lana spessa che lo avvolgeva e le braccia di Dean attorno al suo corpo. Era seduto dietro di lui, sostenendolo contro il suo busto. «Che cosa è successo?» Domandò nel suo orecchio, piano per non farlo sussultare. Ormai lo conosceva bene.
«Ho fatto un sogno.»
«Di nuovo quel burrone?»
Castiel ricominciò a tremare. Magari fosse stata la solita voragine in cui i Winchester lo spingevano. No, era molto peggio.
«Il Paradiso. Ho sognato casa, Dean.» Guardò il cielo, rendendosi conto del perché lo avevano colpito quelle stelle che si ostinavano a popolare quel vello grigio. Gli ricordavano sé stesso prima della sua caduta, la speranza di poter conservare quel poco di angelico che fosse rimasto in lui, l’aggrapparvisi con tutte le proprie forze, proprio come quegli astri che non volevano spegnersi. In un attimo si sentì di nuovo attraversato da tutta la paura che aveva provato nel sentire la sua identità scivolargli via come sabbia tra le dita.
Ripensò ai sui fratelli. Aveva rivisto i volti di tutti loro, erano insieme e c’era una festa. Era la nascita di quel mondo in cui adesso era condannato a passare un’esistenza precaria e difficile. Rivide Gabriel che ricopriva invisibili tavoli di ciò che un essere umano avrebbe chiamato dolci; Balthazar, la cui Grazia vibrava con una sfumatura di cui non aveva mai compreso la natura quando si approcciava agli angeli di cui prediligeva la compagnia; Anna con la sua energia, il suo buonumore e la sua forza e determinazione; Uriel con cui aveva condiviso numerose avventure nei cieli, suo amico allora; Michael e Lucifer che assistevano estasiati a quel mondo appena formato ma non ancora popolato, le loro essenze così vicine da sembrare fuse l’una nell’altra, vibrando all’unisono; tutti gli altri di cui ricordava nomi, forme, colori. Suo Padre, che non aveva mai visto ma riempiva quel sogno come un diamante che brillava