da suo padre: ovvero, come un’ammissione di codardia. E a Sir Augustus Moran non piacevano i codardi. Li odiava con tutto se stesso, considerandoli poco più che feccia. Una volta era arrivato addirittura a fustigare con una cinghia uno dei servi nella loro tenuta semplicemente perché aveva espresso un secondo di esitazione di troppo al suo ordine di entrare a mani nude nel pollaio dove si era intrufolato un lupo rabbioso. Sebastian aveva assistito alla scena da lontano, tenendosi in disparte dietro un carretto carico di fieno, e non l’aveva mai dimenticata. Soprattutto, non aveva mai dimenticato la ferocia che aveva letto negli occhi e in ogni muscolo del corpo del padre. L’aveva vista, studiata e ne aveva fatto tesoro per il futuro. Non si era sbagliato, il futuro colonnello, quel giorno sulla spiaggia. Seguendo le sue previsioni, Sir Augustus aveva raggiunto la riva nuotando a grandi bracciate, era uscito dall’acqua e si era diretto a passo deciso verso il figlio. Si erano guardati per un attimo negli occhi. Sir Augustus non aveva detto una parola. Sebastian non aveva osato dire una parola. Un attimo dopo, il ragazzo si era ritrovato in mezzo al mare, con il padre che lo trascinava per un braccio. Un’onda grossa e improvvisa lo sorprese, investendolo senza pietà e separandolo da Sir Augustus. La forza delle acque era così risoluta da apparire un degno alleato dell’ex ministro, trascinando il ragazzo sempre più lontano dalla riva, laddove non si toccava. Sebastian gridò il nome del padre, in un disperato tentativo di richiesta d’aiuto, mentre una seconda onda lo sommergeva. In un attimo, Sir Augustus non gli fu più accanto. Attorno a lui c’erano solo schiuma, pennellate di blu e il rumore sordo delle onde che gli trafiggeva il cervello. Dopodiché, più nulla. Quando Sebastian rinvenne, era sdraiato sull’ottomana di velluto verde nella stanza di sua madre, nella loro residenza estiva a Brighton. Il camino scoppiettava poco distante, nella speranza di donare al corpo provato un po’ di quel calore perduto. Aveva la testa ancora un po’ intontita, Sebastian, e, soprattutto, si sentiva ferito nell’orgoglio. A poco a poco, il viso sorridente di sua madre venne messo a fuoco nel suo campo visivo. “Madre” bisbigliò Sebastian, cercando di tirarsi a sedere. “Shhh, non agitarti, caro. Sei ancora debole” disse lei, aiutandolo. “Io... temevo che sarei morto” aggiunse Sebastian, perdendosi con lo sguardo nelle fiamme che rischiaravano la stanza, ormai quasi del tutto immersa nella penombra vespertina. “Non ha più importanza; adesso sei qui.” Il sorriso di mamma Mary era una delle cose più belle e rassicuranti che Sebastian avesse mai visto in vita sua; tuttavia, in quel frangente lo rinfrancavano ben poco. “Lui mi detesta...” furono le parole che uscirono a sorpresa dalle labbra del ragazzo biondo. “Non è vero” cercò di protestare la madre, tuttavia con poca convinzione. “Mi ritiene un inetto” spiegò il ragazzo, stringendo forte tra le dita la stoffa della camicia da notte che si era ritrovato addosso svegliandosi. Mamma Mary non tentò di protestare ancora, preferendo voltare il capo verso il camino e perdendosi in quelle fiammate arancioni. “Ma un giorno gli dimostrerò di che pasta sono fatto” mormorò Sebastian, con convinzione. Era una promessa e, quant’era vera la morte, l’avrebbe mantenuta.       Al colonnello Moran l’acqua non piaceva nemmeno osservarla di lontano. Come stava facendo in quel momento. Come lo faceva ogni anno esattamente quel giorno, da tre anni a quella parte. Odiava quel luogo – il luogo maledetto come lo aveva battezzato nella sua mente – eppure non poteva negare il forte richiamo che esercitava sulla propria persona. Sarebbe stato capace di individuarlo anche attraverso una folta coltre di nebbia, ritornandoci a occhi chiusi, come farebbe un columba livia con la sua colombaia. Il suo luogo maledetto, le cascate di Reichenbach... Sebastian Moran odiava ogni millimetro di quel posto che sembrava essere stato vomitato fuori dall’Inferno stesso, forse perché talmente raccapricciante da far spavento persino a Lucifero. Odiava il torrente che, gonfiato nella stagione del disgelo, si gettava in quell’abisso così profondo e cupo da essere quasi impossibile scorgere il fondo. Odiava i vapori che si innalzavano dall’abisso, con quell’odore pungente e che sapeva di morte e disperazione che arrivava dritto alle sue narici. Odiava il rumore assordante delle acque del fiume, che si infrangevano contro le rocce scure come la lava e che gli ricordavano i lamenti di anime perdute e condannate. Soprattutto, il colonnello Sebastian Moran odiava il ricordo della morte che lo accoglieva ogni volta che ritornava a Reichenbach, lo stesso giorno di ogni anno. Puntuale come la notte, fedele come un’amante. Le immagini dell’accaduto erano così vivide nella sua mente che sembravano quasi risalire al giorno prima. Se si concentrava e chiudeva gli occhi, sedendosi magari su una delle rocce scure che limitavano lo stretto e inquietante sentiero costeggiante il dirupo, poteva addirittura sentire le loro grida, l’eco di quella lotta estenuante per la vita e, infine, gli ultimi gemiti del professor James Moriarty prima di cadere nel baratro e lasciarsi