scorrere lo sguardo sui suoi schizzi di draghi abbozzati a carboncino, lui, Hiccup, non è ancora riuscito ad arrivare neppure a metà dei compiti. Insomma, non è come quando li ha studiati Rapunzel, che si è limitata a metterlo in imbarazzo con i soli complimenti espressi a parole, accompagnati da qualche consiglio tecnico sull’«arte del colore». E non è neppure come quando li ha osservati Merida, che è ricorsa piuttosto a un entusiasmo imbarazzante perché travolgente. No, Jack ha un modo diverso di metterti in imbarazzo – non dice niente, se ne sta solo lì a scrutare, e Hiccup si odia per non aver strappato quei disegni via dai muri prima di invitarli tutti e tre a studiare da lui. Se avesse saputo quanto spesso si sarebbe distratto, quasi certamente avrebbe evitato.

«Basta, ci rinuncio.»

Lo scatto di Merida lo fa sussultare. Si volta per assistere al suo enfatico alzare le mani al cielo – la penna porta qualche ricciolo con sé – e vede Rapunzel fare lo stesso, come riscossa dal suo sogno ad occhi aperti.

«Questa roba... questi sistemi... non li capirò mai» sbuffa Merida. «Uno di voi dovrà rassegnarsi a spiegarmi come funzionano, perché già prevedo la reazione di mia madre alla mia bocciatura e grazie, ma no, grazie.»

Hiccup sbircia di sottecchi Jack. Come previsto, è la sua occasione per mettersi in gioco.

«E tu cosa offri in cambio, testa rossa?»

Merida lo fissa con l’aria di considerare di metterlo a tacere – è fin troppo naturale vederla perdere le staffe, con Jack – ma alla fine pare rinunciare allo scontro.

«Ti insegno ad andare a cavallo, se vuoi» butta lì, e Hiccup vede distintamente gli occhi di Rapunzel illuminarsi: lei adora i cavalli.

Jack non guarda alla prospettiva con la stessa eccitazione. «A che mi servirebbe? Sono già in grado di andarmene dove mi pare, con mezzi che non prevedono il coinvolgimento di un animale da nutrire e sopportare, grazie tante.»

Hiccup sbuffa dal naso. Sarà anche vero in parte – Jack è un asso dello skateboard: sulla tavola sembra volare. È abbastanza sensato che «non gli serva» imparare ad andare a cavallo – ma lui è stato a casa sua, e l’ha visto alle prese col suo criceto, e sa che gli animali gli piacciono molto più di quanto non sia disposto ad ammettere. Solo Rapunzel sembra notare il suo accenno di insofferenza; Hiccup si affretta a sfregarsi il naso, simulando uno stranuto, e a correggere l’ennesimo errore di distrazione trasformando un - in un +.

Intanto Merida assottiglia gli occhi. «A tirare con l’arco?»

«Ho già il mio sport» ribatte Jack, in tono di vaga superiorità.

A quel punto Merida desiste e si volta a cercare il suo sguardo. «Hiiic?...»

Prevedibile. Hiccup non ha il tempo di rituffarsi nelle equazioni. Ma neppure ha il tempo di considerare sul serio l’eventualità di darle ripetizioni – non suona affatto facile, questo almeno è un dato inconfutabile – perché Rapunzel interviene per la prima volta, con la sua vocina chiara e conciliante.

«In realtà è una cosa piuttosto semplice, Merida. Una volta apprese le basi non avrai problemi. Devi solo capire il concetto che muove tutto» sorride, addirittura disarmante; «il senso della parentesi.»

Si guarda intorno quando si accorge che tutti la osservano scettici, e senza scomporsi volta le pagine fino a raggiungere il fondo del quaderno, dove traccia in tutta sicurezza un’enorme parentesi graffa.

«La parentesi graffa» declama, senza mai smettere di sorridere, «è un segno che racchiude. A differenza delle altre parentesi, che aggiungono qualcosa, questa serve espressamente a dirti: guarda, tutto quello che avviene dentro di me si riassume in ciò che sta prima o dopo di me, è un tutt’uno. E in un sistema vuol dire che le condizioni devono tutte verificarsi contemporaneamente – è questa l’unica cosa di cui preoccuparsi.»

Comincia a scrivere qualcosa all’interno del sistema. Hiccup si accorge che sono i loro nomi, in ordine alfabetico. Precisa come sempre.

Hiccup, Jack, Merida, Rapunzel.

Merida occhieggia quello che a quanto pare vuole essere un esempio, senza sbilanciarsi. Quanto a Jack, sulle sue labbra aleggia il sorrisetto di chi ha già capito tutto. Hiccup guarda di nuovo Rapunzel, curioso e del tutto dimentico dei compiti ancora a metà.

«In questo caso» canticchia lei gioiosa, drizzandosi sulla schiena, piantando le mani sulle ginocchia e assumendo la tipica posizione della studentessa modello, «quale potrebbe essere il senso della parentesi? Quale sarà il concetto che la rende reale?»

Merida apre la bocca e la richiude senza dire nulla. Jack non le lancia alcun commento – non c’è traccia di sarcasmo, in quel suo sorriso.

A Hiccup vengono in mente un’infinità di cose, invece, un’infinità, e sono tutte cose bellissime e calde e colorate, tutte cose che – e nemmeno questo ammetterà mai ad alta voce – non aveva mai conosciuto, mai per davvero, prima che quei tre finissero nella sua classe, nel suo tempo, nella sua stanza a studiare e a non-studiare e a riflettere sul senso di una parentesi graffa