senso...”

“Arcimago, credi che non lo sappia? Se c'è una cosa di cui sono certo, però, è che è colpa tua!”

“Ci risiamo...” sospirò Tsunehito, a mezza voce.

Sbalordito, l'Arcimago in questione si alzò in un moto veemente, non badando al partner che si sistemava di traverso sulla poltrona alla ricerca di una posizione confortevole, ed apostrofò il ladro: “Immagino che per te sia facile immaginare che qualcuno con sangue elfico voglia attentare alla tua vita!”

“O alla sua nordità”, aggiunse l'assassino, poco più in là, sebbene non sembrasse particolarmente irritato.

“Precisamente”, riprese Asagi, cercando di domare il nervosismo che sentiva salire – fallendo miserevolmente. Dato che ciò che riusciva a pensare era esclusivamente una sequela di insulti, si accontentò di bofonchiare: “L'elmo. Non hai perso una scommessa, vero?”

“Io...” Hiroki lo scrutava con sguardo offeso, tuttavia con occhi appena sgranati, come se avesse compreso qualcosa di sconvolgente. “Non è che odio gli elfi, ma siamo tutti... frutto dell'ambiente in cui cresciamo”, fu la flebile giustificazione che portò alla propria argomentazione. Nonostante tutto, crollò sotto il peso dello sguardo indagatore dell'Arcimago: “Va bene, ho capito. Mi dispiace”, riprese, per poi concludere. “Cercherò di...”

“Essere una persona migliore?” lo incalzò Hide-zou.

Ruiza, nonostante tutto, rise: “È un ladro, credi che potrà mai esserlo?”

“Quantomeno, potrebbe smettere di...”

“Scusate”, li interruppe il ladro, evidentemente scontento. “Sapete che sono presente, sì?”

Ben sdraiato di traverso sulla poltrona, il Dragonborn dondolò pigramente i piedi sospesi oltre il bracciolo e sbadigliò; con calma, riportò la conversazione sul tema principale di quella scenata, con voce curiosamente ferma in contrasto al chiacchiericcio dei tre.

“Insomma, ti sei svegliato con le sembianze d'elfo, poi ti sei messo l'elmo per uscire, perché convinto che Asagi volesse prendersi gioco di te. E dopo?”, chiese con fermezza, lo sguardo fisso sul ladro.

Questi si portò una mano al viso, carezzandone i contorni come ad assicurarsi che nulla fosse fuori posto. Per un istante sembrò a disagio e la serietà con cui raccontò di essersi recato dall'unica persona che in quel momento gli era parsa come unica presenza amica – Kaya – convinse l'Arcimago che, per quanto il solo pensiero fosse per lui fonte di grande divertimento, per Hiroki doveva essere stato un inconveniente non da poco.

Si astenne dunque dal commentare e, compassionevole, si ripropose di bloccare altri commenti irriverenti da parte degli altri.

“Kaya è stato gentile?”, si limitò a domandare, sperando in cuor suo che la risposta fosse affermativa.

“Molto. Insomma, abbiamo parlato delle alternative, ma non sapendo quale fosse la causa abbiamo deciso di chiedere aiuto a Galathil. Un ritocco che mi è costato più di duemila septim...” lamentò Hiroki, incrociando le braccia e distogliendo lo sguardo in un gesto imbarazzato, per poi ammettere: “Non è una procedura indolore.”

“Li abbiamo beccati di ritorno da Riften”, aggiunse prontamente l'assassino, ancora fermo all'uscio, incrociando le braccia.

“Siete subito tornati qui?”

“Sì, Arcimago. Kaya ovviamente doveva tornare ai suoi affari, ma non è escluso che decida di farci visita più tardi”, fu la risposta pratica di Ruiza. “In fondo, dovremmo capirci qualcosa...”

Capire cosa? Asagi non aveva mai sentito parlare di incantesimi o pozioni che cambiassero così drasticamente l'aspetto di una persona; pur essendo molto sicuro delle proprie conoscenze in materia, non poteva che chiedersi se esistesse un mago tanto potente da riuscire in una simile impresa: avrebbe voluto conoscerlo e carpire i suoi segreti, osservare come la percezione del mondo potesse cambiare di fronte a nuove scoperte...

La risata del Dragonborn lo riscosse da un pensiero tanto conturbante.

“Probabilmente qualcuno avrà assunto un altro scultore di volti per farti dispetto”, commentò divertito Tsunehito, ancora sdraiato di traverso sulla poltrona. “Dubito che esistano altri metodi per cambiare connotati”, aggiunse brevemente, con l'aria di chi non ha la minima preoccupazione.

L'assassino annuì: “Credo sia l'unica soluzione. Quanti nemici ti sei fatto, ladro?”

“Non molti come pensi, sai? Sono una persona piuttosto... tranquilla”.

“La mano d'argento, i Thalmor, gli Imperiali... e questi solo per elencare quelli che sono nostri nemici. Ah, dimenticavo: i vampiri”, notò disinvolto Ruiza. “Alla lista bisogna aggiungere i Valerius...”

Hiroki lo interruppe, perplesso: “Lucan è ancora arrabbiato per quella storia dell'Artiglio Dorato?”

Ruiza, nonostante tutto, rise e prese posto sulla sedia libera, lanciando un'occhiata ilare all'amico. “Ammiro molto la tua semplicità di pensiero. Rubare un cimelio inestimabile ad un commerciante, rivenderglielo ad un prezzo maggiorato e distrarre lo stesso mercante per potergli rubare di nuovo il cimelio di cui sopra non è cosa che si dimentica facilmente – se sei quel commerciante, si intende”, spiegò brevemente, a beneficio degli amici che probabilmente non erano a conoscenza della storia, per poi riprendere rapidamente: “Ci sarebbero anche dei conti in sospeso con molte