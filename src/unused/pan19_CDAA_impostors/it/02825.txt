assurdità di tutto… tutto quello – come potrebbe mai sapere dove portarlo? Non lo conosce. Potrebbe essere un gesto pericoloso, o solo molto stupido.
«Come faccio a essere certo che non mi porterai in un luogo pericoloso?»  
«Non può saperlo, ma io non lo farò, può credermi sulla parola. Insomma, io… le sto chiedendo di fare un atto di fede».

No, non si è sbagliato… che sia il taxi misterioso di cui gli ha parlato il barista? I dettagli non sono chiari; il volto di Noya gli balena davanti agli occhi, ma i suoi bordi sono sfocati, le parole confuse. Potrebbe essere un errore, forse…
Ma è un limite labile, come i suoi ricordi, come l’odore del liquore e le stranezze di quella notte.
Gli si riaccende in petto quella maliziosa curiosità di poco prima – e perché no?, si dice. È davvero impaziente di vedere dove lo porterà e come andrà a finire quella strana serata.

«Allora, signore, dove la porto?»

Un atto di fede.
Magari per questa volta potrebbe bastare.

«Portami nel luogo in cui dovrei essere».

Il taxi prende vita con un vibrare quasi impercettibile del motore; Satori osserva le luci notturne dal finestrino, e si domanda, meravigliato, a quale destino lo ricondurrà quella strada deserta e silenziosa, costellata di lampioni e qualche raro paio di fanali.
L’asfalto vacilla sotto le ruote dell’auto; la nausea lo pervade e per un momento Satori si chiede se quel taxi sia instabile – o forse è lui a ondeggiare?
L’immobilità di quel moto è surreale.
Forse è più ubriaco di quanto credesse.

«Dove mi stai portando?»
«Dov’è necessario che lei sia, signore».

È uno scambio quasi anticlimatico e Satori trattiene a stento un broncio.
«Sì, ma intendevo dire, non… hai indovinato un indirizzo? Non funziona così?»
L’uomo ride, imbarazzato; «No, niente affatto – nemmeno io conosco la destinazione, ma riconosco la strada mano mano che la percorriamo. Il taxi sta guidando anche me, signore».
«Tendo» aggiunge lui, «Mi chiamo Tendo Satori».
«È un piacere, Tendo-san – mi chiami pure Asahi».
«’Asahi’ e…?»
«Soltanto Asahi, Tendo-san».
La strada è deserta e i loro sguardi riflettono luci artificiali; Satori si perde per un momento in uno strano senso di déjà-vu.

La nausea persiste, ma lui cerca di far fronte alle onde di confusione, alla nebbia che pervade i suoi pensieri e che offusca l’immagine di Eita, le parole di Noya, il ricordo di quel bar e tutti gli eventi che hanno preceduto quella sera.
È una notte limpida, fragile, puntellata di stelle: è la notte perfetta per un nuovo inizio.

E poi all’improvviso ricorda.
«Asahi-san, ho incontrato un uomo… il proprietario del Crow’s Bar. Mi ha pregato di salutarti».
L’autista sussulta appena, e gli rivolge un’occhiata rapida dallo specchietto retrovisore.
«Ah, capisco. La ringrazio» dice, e a Satori pare di percepire sulle sue labbra lo spettro di un sorriso. Forse l’ha immaginato?    

«È stato lui a farla arrivare da me?»
«In un certo senso, immagino».

Non può saperlo – Noya ha chiamato un taxi e Asahi forse era nei paraggi.
Forse Noya lo sapeva, forse è stato destino: difficile a dirsi.
Ma Tendo non è nemmeno sicuro che quel momento sia reale, d’altronde; non c’è nulla di certo – solo quella tempesta di rimpianti e i ricordi che ha provato ad affogare nel liquore.

«Sono piuttosto deprimente, da ubriaco, avrà provato pietà per la mia evidente sfortuna in amore» dice quasi ridendo, con l’illusoria, traballante certezza che siano in due a condividere quella sorte, in quel taxi.
«Mi dispiace che lei abbia avuto problemi di recente, Tendo-san. Un divorzio?»
«Qualcosa del genere – ho interrotto una relazione durata per così tanto tempo… ma ora so che è stato un errore. Noya mi ha aiutato a capire. Forse non era destino, ma devo affrontare quel rimorso» biascica, e spera di aver formulato dei concetti coerenti – più di ogni altra cosa, spera che Asahi capisca.
«Ah, ma certo. Noya è bravo a capire e aiutare le persone, non mi sorprende» dice, e c’è una gentilezza inspiegabile nella sua voce, un qualcosa di morbido e tiepido, come quando si racconta un ricordo carissimo – o almeno, così gli pare; la testa ora gli fa male, e Satori inizia a chiedersi quanto ancora potrà reggere, così diviso tra quel terrore d’ubriaco e una speranza più intossicante dell’alcol.

Segue un breve silenzio e Satori si sente quasi obbligato ad aggiungere: «Gli manchi molto».
Il taxi svolta a sinistra, verso una strada più stretta; i lampioni sembrano più distanti tra loro.
Il buio di quella strada gli è familiare.
Intravede un cancello, dei fiori colorati su un davanzale e la staccionata bianca che Eita gli aveva chiesto di ridipingere non molto tempo fa.

Asahi accosta, spegne il motore.