riportare nel regno. Un pupazzo di neve che sogna l’estate 

sembra tanto una battuta divertente, ma ti suona più come di pessimo gusto, un po’ acre ed 

amara.

Ma Olaf è così ingenuo che nonostante non sappia cosa sia, l’adora incondizionatamente. Non 

sa che, nonostante il freddo del suo corpicino, nulla può contro il calore del sole. Non 

sa che il primo contatto con il suo sogno sarà anche l’ultimo.

«Io sono Olaf e amo i caldi abbracci!» si è presentato e per un attimo sei stata trasporta 

indietro nel tempo, a quel lontano giorno d’inverno in cui tu ed Elsa eravate insieme, 

nessuna porta a separarvi, nessun silenzio tra voi ma tante risate. Non hai che brandelli di 

ricordi, ma il divertimento e l’affetto che vi univa non erano stati intaccati dal 

tempo.

E adesso che ti cammina affianco, che guida te e i tuoi compagni di ventura verso la meta, 

lo senti ridere e parlare con quel tono di voce che, sì, un po’ ricorda te.

Sai bene che non è solo per Arendelle che sei partita di corsa, lasciando il tuo 

principe a rassicurare il popolo. Non è per il regno che hai sfidato la tempesta, spronando 

il cavallo al galoppo nonostante il gelo bruciasse sulla pelle. Dovrai chiedere perdono a 

tutti per questo tuo egoismo: sei una principessa ed hai delle responsabilità, ma non potevi 

ignorare il tuo cuore.

Ma davvero è così sbagliato rivolere indietro una sorella?

«Scommetto che è la persona più carina, gentile e affettuosa del mondo!» dice tutt’un tratto 

e quasi scoppi a ridere per l’ingenuità di quel tuo nuovo amico. Qualcosa però ti ferma. 

Quelle parole ti fanno riflettere.

Cosa sai, in fondo, di Elsa? La conosci davvero?

Che stupida! Tu credi di conoscerla quando non avete trascorso che cinque anni 

insieme, pochi per riuscire a ricordarli bene. Vi hanno separate che eravate ancora bambine, 

quando l’unica cosa importante per te erano ancora i giochi, e soltanto attraverso le 

domande alla mamma e quel che resta dei ricordi sei riuscita a farti un’idea, una mera 

fantasia che non può darti alcuna certezza.

Puoi dire di conoscere la porta della sua camera – questo sì. Riusciresti persino a 

descriverla fino alla più piccola intarsiatura del legno che percorrevi con le dita 

aspettando invano che venisse aperta, senza dimenticare quell’angolino appena appena 

scheggiato dalle tue corte unghie per la frustrazione, e la maniglia che afferravi e 

abbassavi con forza – ti appendevi letteralmente ad essa ed era curioso il fatto che non si 

fosse mai rotta. Sostavi lì davanti, la chiamavi a gran voce fino a quando non veniva a 

sgridarti la mamma o fino a quando non ti cacciava via la stessa Elsa. Poi, smise di farlo e 

una piccola speranza si era riaccesa in te, se non che quella porta continuava a rimanere 

chiusa.

E poi… poi eri semplicemente diventata grande e tutt’a un tratto matura. Se Elsa non ti 

voleva, perché affannarsi in quell’impresa? Perché coltivare un’illusoria speranza? 

Adesso basta, Anna!, ti sei detta e da quel momento non hai più bussato.

Fino a quando… No, non importa. E, anche in quell’occasione, l’unico tuo conforto fu quella 

dannata porta. Eppure… in qualche modo eri riuscita a sentirla vicina, ma forse era soltanto 

l’ennesima illusione dovuta al lutto.

Ma rimaneva immutato il legame che vi univa, un legame che non potevi ridurre al solo 

sangue. Esso era più una connessione di anime, un sottile ed invisibile filo che vi legava 

reciprocamente. Per questo non potevi far finta di niente, non potevi abbandonarla a se 

stessa nonostante lei ti avesse tagliata fuori dalla sua vita per ben tredici 

anni.

Per questo lo stavi facendo: le avresti aperto il tuo cuore, accogliendola in un caldo 

abbraccio – proprio come quelli che piacciono tanto ad Olaf. L’avresti stretta a te forte 

forte, come desideravi fare da sempre.

E non esisteva alcuna motivazione, alcun pretesto, se non l’amore incondizionato di una 

sorella. Perché nonostante tutto, nulla poteva mutare il fatto che durante quei lunghissimi 

anni l’avessi pazientemente aspettata. Perché anche se non bussavi più alla sua porta, se 

non la chiamavi più per invitarla a giocare, rallentavi comunque quando passavi – o meglio, 

correvi – per quel corridoio, e tanta era la voglia di rivolgerle anche un semplice saluto 

che alzavi la mano in un cenno con un piccolo e mesto sorriso sulle labbra.

E capisci che Olaf in fondo ha ragione. Te ne sei accorta, no? Hai capito chi hai 

davanti.

Non un pupazzo di neve, no. Hai una parte di Elsa, quella più nascosta, quella più 

vera. Perché Olaf te l’ha detto chiaramente chi gli ha dato vita, mettendoti in mano 

quella speranza che avevi accantonato per anni ma che sempre era rimasta viva.

Ed è così che guardando lui, riesci a scorgere anche te stessa: Anna vista dagli occhi di 

Elsa, perché – in fondo – l’hai sempre saputo che lei ascoltava. Non rispondeva, ti cacciava 

via, ma ascoltava.

Per questo, Olaf non rappresenta null’altro che l’urlo disperato di Elsa.