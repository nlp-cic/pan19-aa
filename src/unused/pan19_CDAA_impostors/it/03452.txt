casa vissuta, ma gli sparuti mobili che la riempivano erano già usurati, già vecchi, pieni di un tempo mai appartenuto al loro attuale proprietario.
Storse impercettibilmente il naso: qualcosa doveva essere avariato nel frigo. Non sapeva se a farlo star male fosse quell'odore acidulo o la consapevolezza (devastante, come quattro anni prima, ma che adesso sembrava prenderlo in piena faccia, nella quiete normale di quella stanza a lui estranea) che il potere che scorreva nelle vene di Subaru fosse cambiato, e mandasse l'odore dolciastro della decomposizione. Suo malgrado, Kamui sorrise – l'Armageddon, dopotutto, aveva cambiato anche lui.
«Tu?»
«Uh?» Kamui si riscosse, preso in contropiede.
«Hai fatto qualcosa, negli ultimi anni?»
Lui si umettò le labbra, mentre Subaru gli si avvicinava porgendogli il tè bollente. Sorbendo il primo sorso, Kamui si ustionò la punta della lingua e poggiò la tazza sul tavolino. Subaru, invece, bevve il proprio con navigata calma, guardandolo da sopra il vapore con i suoi occhi disuguali.
«Beh, il posto che era stato della famiglia Magami è stato vacante negli ultimi anni. Non sono una donna e non sono mia madre, ma ho deciso di provare a riempirlo - ho passato gli ultimi tre anni e mezzo sul monte Kouya. Se veramente potevo riuscirci, l'unico posto in cui pilotare i poteri allo scopo era quello.»
«E ci sei riuscito?»
«Sì e no,» commentò lui «ma hanno scelto il Giorno degli Adulti per la cerimonia di investitura.»
«Domani, quindi.»
«Mh. Già.»
«La storia della famiglia Magami la conoscono in pochi, e penso che nessuno di loro abbia mai anche solo concepito l'idea che un kage-nie necessiti di una cerimonia di investitura.»
«Essere un kage-nie, fino ad oggi, è sempre stata una condizione oggettiva. Nessuno dei miei predecessori ha mai avuto bisogno di diventarlo di forza.»
«Ah, questa tendenza delle vecchie dinastie occulte a crear sangue nuovo dal niente!» esclamò Subaru, la lieve eco di una risata sulle labbra mentre allacciava le dita in grembo. Kamui non capì se si stesse deridendo o se le sue parole l'avessero offeso.
«È stato Sorata-san ad allenarti?»
Lui annuì. «Non lo riconosceresti, oggi. Delle procedure non conosceva granché, ma ha lottato contro tutti i suoi antichi maestri per potermi prendere in addestramento. Non ne è mai esistito uno, perciò l'ha dovuto inventare di sana pianta, a quanto pare, e l'unico modo in cui ha potuto tirar fuori qualcosa dei miei poteri latenti è stato combinare l'addestramento più rigido del clan Sumeragi con i precetti di non so più che ramo di scuola buddista. Credo di non aver ricevuto precetti troppo diversi da quelli di cui ti hanno riempito da bambino.»
Tenne per sé di come, ormai, Sorata fosse incanutito e segnato come un vecchio, da quando aveva perduto Arashi. Parte solitaria di una profezia mal compiuta, ogni tanto si imbambolava in qualche attimo di profondo, addolorato stupore che qualcuno scambiava per meditazione intensa, ma che per Kamui, con i polmoni ancora pieni dell'Apocalisse e delle sue ceneri, assomigliava di più a un'appendice di un grosso disegno lasciata sola sulla terra.
«Mi chiedo perché chi si sia scaricato dalle spalle un destino grande come il tuo se ne debba prendere un altro ugualmente pesante.»
Kamui si fermò a scrutare Subaru, dimesso e rilassato sulla sua frazione di divano, che gli parlava con una levità che sembrava indifferenza, ma senza guardarlo del tutto in faccia: di tanto in tanto, sotto le ciglia, gli occhi si spostavano ad abbracciare lo squallore impersonale del soggiorno, come se provassero interesse (o pietà, chissà) e tentassero di seppellirlo nelle crepe dei mobili un po' cadenti.
«Devo espiare.»
«Cosa? Niente che non fosse già parte integrante e giustificata del tuo destino.»
«L'aver tagliato la testa a Fuuma,» disse, strofinandosi il viso fra le mani «l'aver tagliato la testa a Fuuma.»
La seconda volta era sempre per sé – calcava lucidamente le parole perché dirlo sillaba dopo sillaba significava ricordare che era accaduto, significava prenderne possesso e ricordare il cemento in briciole e il sangue e la polvere e la consistenza del suo corpo mentre la Shinken lo tranciava. Senza un ricordo nitido, anche la penitenza perdeva il proprio significato, e non credeva, sinceramente, che il ricordo della stessa tragedia, per Subaru, sapesse più di penitenza che di svuotamento.
«Nekoi-san?»
«L'ho seppellita io vicino a Kotori-chan, quando tutto è finito.»
«Karen-san e Aoki-san?»
«L'ultima volta che li ho sentiti vivevano insieme, ma Aoki-san era sempre al cimitero, quando non era in redazione.»
Subaru non aggiunse altro, ma si alzò in piedi massaggiandosi le ginocchia e aprì la porta della camera da letto facendogli cenno di seguirlo.
«Almeno mi tolgo dagli occhi il pensiero di pulire la cucina,» spiegò. Kamui lo seguì, la mestizia dei suoi sedici anni passati che gli passava pallida negli occhi.
La camera da letto non aveva che un letto matrimoniale asettico, bianco e quadrato, a un lato del