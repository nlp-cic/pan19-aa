-Harry” che era molto lusingata, però era meglio se restavano solo amici, e comunque preferiva evitare i baci perché «ti confondono il cervello peggio di un Gorgosprizzo».
Okay, Stiles era disposto ad ammetterlo, Luna non sembrava avere proprio tutte le rotelle a posto. Ciononostante era una strega molto più abile e intelligente di quanto potesse apparire a prima vista. Non era un caso se era stata smistata a Corvonero. Luna era sveglia e percettiva. Come Kira aveva un cuore gentile e un’immensa empatia e, nel momento del pericolo, era capacissima di difendere se stessa e gli altri. Poi sì, era socialmente imbranata e si vestiva come un fenomeno da baraccone, solo che a voler puntualizzare… per Stiles non era affatto un difetto, ma non si poteva negare che Kira sembrasse uscita dritta da un manga. Lei e le sue figuracce epocali, per non parlare dell’abbigliamento. I pantaloni con le margheritone, i gilè con i fumetti di Superman e i leggings con gli eroi della Marvel - era pure pari opportunità, come si faceva a non volerle bene? – e, ancora, le magliette con le bocche o con le motociclette... Insomma, in tutta Hogwarts Luna era l’unica con cui avesse degli evidenti punti in comune, quindi Stiles rimaneva convinto della sua deduzione. Era chiaro che quel benedetto bacio del vero amore non funzionava su nessuno che non fosse Biancaneve o la Bella Addormentata.
A quel punto, a Stiles non rimaneva che attuare il piano B. Tanto ormai s’era capito: i suoi compagni di branco trovano più familiare la violenza dei baci.
Procurarsi una katana a Hogwarts era francamente impossibile, per cui Stiles doveva ripiegare su una spada. Gliene veniva in mente solo una, e sgraffignarla presentava le sue belle complicazioni. Per una volta la sorte era dalla sua parte, visto che Silente, quella mattina a colazione, aveva annunciato di doversi recare a Londra per impegni ufficiali. Anche in quel caso, ricordare le parole d’ordine dai libri era una comodità non da poco. Stiles doveva solo augurarsi che la spada fosse ancora nell’ufficio del preside e non sul fondo di un laghetto ghiacciato o, ancora peggio, in un caveau della Gringott. Non sarebbe stata la prima volta che dovevano scassinare una banca, ma senza Derek per spaccare i muri a cazzotti Stiles la vedeva dura.
Dopo aver abilmente dribblato Mrs. Purr con una tattica similare a quella che utilizzava per dribblare suo padre, evitando così che la gatta malefica potesse attirare il suo padrone – anche se Stiles non l’aveva incrociato, se c’era lei Gazza non poteva essere lontano – Stiles arrivò finalmente a destinazione. Notò subito che la spada non era esposta in nessuna teca come all’inizio del settimo libro (non aveva importanza che, in quel caso, non sarebbe neppure stata la vera Spada di Grifondoro, tanto per lui una valeva l’altra). Figurarsi, sarebbe stato troppo semplice. Però non era un buon motivo per rassegnarsi: era altamente probabile che fosse ancora nascosta dentro il Cappello Parlante. Quando l’ebbe individuato, Stiles provò a scuoterlo, a infilarci una mano dentro e persino a ragionarci, ma quell’accidenti di copricapo pieno di toppe sdrucite rimase cocciutamente inanimato. E vuoto.

 






Oh, certo! Come aveva fatto a non pensarci? La spada spuntava fuori solo per i Grifondoro. Poco male, non gli restava che rubare il cappello stesso e farla recuperare da Allison. O da Isaac, così finalmente avrebbe fatto qualcosa per rendersi utile. Scott era meglio tenerlo all’oscuro di tutta la faccenda. Stiles era pronto a scommettere che fosse ancora in bagno a fare penitenza per aver baciato un’altra ragazza lavandosi la bocca con il sapone.

 





 

Stiles avrebbe dovuto aspettarselo. Che gli era saltato in mente, di chiedere aiuto a Isaac? Com’era prevedibile, quell’arraffatore di migliori amici non era proprio capace di rendersi utile senza complicargli la vita. Okay, okay, forse Stiles non avrebbe dovuto lasciarsi coinvolgere in un dibattito sulla qualità dei libri contro quella dei film, è che, porca miseria, come si poteva anche solo fare il paragone? Giusto i blasfemi come Isaac che avevano mollato “La pietra filosofale” dopo appena tre capitoli potevano dire certe stronzate. Era suo preciso dovere di fan difendere l’integrità dell’opera originale! Comunque fosse, mentre loro battibeccavano, Allison si era infilata in mezzo borbottando di maschi idioti, aveva agguantato il cappello e tirato fuori la spada. A quel punto, Stiles aveva dovuto tagliare corto (leggasi anche: concludere la discussione con una pernacchia), sfilarle il cimelio di mano e fiondarsi verso Corvonero prima che Allison decidesse che, in fondo, un’arma in più faceva sempre comodo. La stava già ammirando con l’espressione con cui una ragazza normale avrebbe guardato un collier di diamanti.
Quel particolare gioiellino, però, era destinato a un’altra. Peccato che Luna non stesse affatto avendo la reazione sperata.
«La Spada di Grifondoro?» era stato il suo commento incuriosito. «Ti ringrazio, Draco-non-Draco, ormai non ci serve più.» Sembrava quasi dispiaciuta di dovergli dare una delusione.
Stiles tentò di nuovo di porgerle l’elsa. «In che senso non ti serve più? Un’arma