ogni sua parola rendeva più attraente una prospettiva verso cui in qualunque altra circostanza sarei inorridito. Toccai ancora quel corpo di carne che avevo tastato prima. Davvero potevo capire, dall'interno, che significasse essere uomo? Forse avrei afferrato che c'era di tanto straordinario. E poi alla fine mi sentii attrarre. La possessione di quelle carni apparve come qualcosa di innato in me; mi sentivo risucchiato dentro quell'involucro, vi scivolai senza quasi difficoltà. Dapprincipio mi apparve stretto e minuscolo, quasi angusto. Immensamente buio. Poi, però, la mia essenza riuscì in qualche modo a collocarvisi dentro. Vedevo attraverso gli occhi del simulacro. Avvertivo le mie braccia muoversi. Una sensazione di caldo, data dall'esposizione alla presenza di un arcangelo come Lucifer. Poi la pelle d'oca, per essere nudo. E capii, compresi: quello era sentire. Il sentire dell'uomo, tattile, doloroso. Improvvisamente tutto colpiva i miei sensi come uno spillo: la luce, il caldo, il freddo, il fastidio alle ossa che nemmeno sapevo di avere. Mi guardai intorno, ma non vidi più Lucifer. Al suo posto, vidi l'altro simulacro che aveva plasmato che, accanto a me, si animava.

Ora arrivai a comprendere quanto era successo: “Lucifer... L'hai fatto anche tu...?” Tentavo di mettere a fuoco attraverso le pupille del corpo che abitavo, ma era difficile. Vidi accanto a me un uomo giovane, con capelli color dell'oro, occhi azzurri. Più bello ancora di Adamo. Mi guardava con una dolcezza che non avevo mai provato.

“Era necessario perché tu capissi” rispose. Mi ero reso conto che, se io avevo ancora parlato con la mia voce d'angelo, lui era riuscito a parlare attraverso le labbra carnose della sua personificazione.

“Non...” Mi sforzai di usare la mia bocca, ma era come atrofizzata, feci fatica. La lingua si muoveva appesantita, poi man mano che provavo si scioglieva: “Non... Non... Sei ancora... Quello che hai fatto è... Grande, ma... Solo ciò che hai fatto. Il tuo aspetto adesc... adesso, non è paragonabile a... ciò che tu sei... come angelo...”

“Lo so. Ma questo non avrei potuto farlo” rispose Lucifer e allungò la sua mano d'uomo per accarezzare il mio volto d'uomo. E, come una fontana di scintille, la pelle del mio viso da lui toccata esplose in una catena di brividi incontrollati. I suoi polpastrelli sfioravano la mia carne e la risvegliavano come se avesse una propria coscienza. Mi tremarono le gambe e caddi, Lucifer rise. Si inginocchiò per aiutarmi ad alzarmi di nuovo. Il suo abbraccio provocò in me reazioni ancora più severe. Mi accorsi che eravamo uomini, che eravamo nudi, e che la sua vicinanza era accogliente e destabilizzante. Il cuore che avevo in petto cominciò a pompare un fiume di sangue in tutto il corpo, sempre più accelerato nella pressione, le mie guance si arrossarono. Prendevo respiro, i polmoni mi dolevano, e dentro di me entrava il suo odore d'uomo mischiato a quello della terra e dell'erba. Mi venne sempre più vicino, il suo pollice passò sulle mie labbra. Che bramavano di saggiarlo al tocco, anche altrove.

“Cosa senti?” chiese Lucifer.

“Ah...” Quello che sentivo era una forza capace di pensare per me e distrarmi. Mi vergognavo da morire di ciò che stava accadendo: il centro del mio essere non era più la mia anima, ma la mia epidermide accarezzata da lui e soprattutto l'estremità che mi si induriva a poco a poco al di sotto dell'ombelico e che sembrava risucchiare verso di sé tutto il sangue che circolava veloce.

“Ora capisci... Che cosa travolgente è?” mormorò e persino la sua voce, umana e anche innaturalmente languida, scalò la mia spina dorsale. Ogni nota mi faceva scoprire un tasto sconosciuto del mio corpo nuovo. Le sue mani mi percorrevano, lievi, e io mi aggrappavo ancora di più a lui.

“Incredibile... Questo è... Essere uomini?” domandai senza fiato.

“Ora capisci?”

“Sì... È molto meglio che essere angeli... O dei...”

“No, non lo è. Gadreel, l'umanità non è altro che una droga. Uno stupefacente. Nostro Padre sta per caderci e non voglio che succeda. Dobbiamo salvarci almeno noi.”

“Eh?” Avevo perso il filo. Non era Lucifer che difendeva sempre l'umanità, al punto da avermela fatta provare? Ora perché faceva un passo indietro?

“Sapevo che avresti voluto provare, capire. Perché tu già covavi dei dubbi ed era giusto che sapessi” replicò enigmatico Lucifer. Siccome non stavo in piedi se non con il suo aiuto, mi aiutò ad arretrare, fino a poter poggiare il mio peso contro il tronco del nostro albero preferito. Che sentii duro e ruvido contro la mia schiena, doloroso e insieme stabile. Lucifer, con gli occhi celesti nei miei, continuò con sempre maggiore convinzione: “Tu hai espresso il desiderio di avermi, Gadreel. Hai detto di non desiderare nient'altro al di fuori di me. Bene, ora mi avrai in un modo che a noi angeli non sarebbe mai possibile.