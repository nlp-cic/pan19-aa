ma non avrebbe mai potuto sbagliarsi. Lui era morto. Non aveva battito. I suoi occhi erano opachi, non aveva alcuna reazione. Doveva essere morto! Eppure era vivo. Era lì, con lei. Esattamente come lei aveva desiderato, ma come poteva essere vero? Prima che la sua mente trovasse pace, lui uscì dal bagno. Indossava dei jeans larghi e una maglietta sportiva colorata. I suoi capelli bagnati erano stati tirati all'indietro e coperti da un berretto. Non sembrava neanche lui. “Questi sono i miei abiti. Classificali come prova e poi consegna tutto a Mycroft quando verrà a fingere di portare via il mio cadavere.” “Certo... Io...”“Molly, ti prego. Ho bisogno della tua totale concentrazione.” “Sì... Certo. Io... Posso farcela. Dimmi solo... Come.” Lui si avvicinò a lei e le si posizionò proprio di fronte. Lei alzò il viso per guardare quegli occhi che amava e che poco prima era sicura di aver visto completamente privi di vita. “Come sono sopravvissuto alla caduta? Ovviamente quello che la gente ha visto non è quello che è realmente successo.” “Quindi non ti sei sfracellato al suolo?” “L'occhio umano può essere ingannato.” “Eri morto. Le tue pulsazioni... I tuoi occhi... Tu eri morto!” “Molly, ci sono modi di causare morte apparente.” “Non in quel modo. E io saprei riconoscere la differenza. Ti prego, Sherlock, dimmi la verità.” “Pensavo ti fidassi di me.” “Mi fido di te, ma ho bisogno di sapere che posso fidarmi anche dei miei occhi.” Lui la guardò in silenzio, con le sopracciglia aggrottate, come se la stesse valutando. “Molly, puoi fidarti dei tuoi occhi e di ogni tuo senso. Io ero morto. E ora sono vivo. Ma non posso spiegarti il perché. Mi dispiace.” concluse chinandosi su di lei e baciandole una guancia. “Grazie. Nessun altro ha mai fatto qualcosa del genere per me. Sapevo di potermi fidare di te. L'ho sempre saputo. Addio, Molly Hooper.” Lei era rimasta impietrita al tocco di quelle labbra sul suo viso e ora lo guardava incapace di parlare. Lui afferrò la giacca sportiva che lei gli aveva comprato e la indossò. Mise una mano sulla maniglia e poi le fece un breve cenno di saluto prima di uscire dall'obitorio. Molly non era riuscita a dire niente. Aveva ricambiato il gesto di saluto ed era rimasta a fissare la porta anche molto tempo dopo che si era richiusa. “Addio, Sherlock.” sussurrò infine, minuti dopo, quando finalmente riprese fiato. Raccolse i vestiti di Sherlock e li catalogò per metterli nei sacchi sterili. Nel frattempo le sue parole continuavano a rimbombarle in testa. Io ero morto. E ora sono vivo. Sherlock si strinse nella giacca sportiva. Non era come il suo amato cappotto, ma d'altra parte doveva rendersi invisibile e il suo Belstaff sarebbe stato troppo riconoscibile. Attraversò la strada e guardò il punto dove si era schiantato. La polizia aveva posto il nastro giallo e c'erano dei rilevamenti in corso. In lontananza riconobbe la testa di Lestrade. Sembrava distrutto. Donovan, al suo fianco, cercava di confortarlo ma lui la stava ignorando di proposito. Era chiaramente furioso con lei. Avrebbe voluto riderne, ma era dispiaciuto che Greg la prendesse così male. Era fin troppo difficile doversi allontanare da tutti loro, e il fatto di vederli soffrire rendeva il dolore ancora più acuto. Avrebbe dovuto andarsene, ma rimase a guardare in lontananza. E vide anche John. Lo vide pallido in volto camminare con passo deciso verso Greg e assestargli un potente pugno, tanto che il poliziotto barcollò e cadde a terra. Due poliziotti raggiunsero subito l'ex medico militare, con l'intento di arrestarlo, ma Lestrade li fermò con un gesto. Poi si avvicinò a John e lo avvolse in un abbraccio fraterno. Sherlock sentì una fitta al cuore nel vedere il suo migliore amico piangere calde lacrime sulla spalla del poliziotto. Cuore? Quale cuore? “Sono stato informato di non averne uno.” “Ma entrambi sappiamo che non è vero.” Fece un profondo sospiro e cercò di ricacciare indietro le lacrime che pensava di non avere. Doveva andarsene. Rimanere lì poteva essere pericoloso. Qualcuno di loro poteva notarlo. Tirò su il colletto della giacca sportiva, esattamente come faceva con il suo cappotto, anche se l'effetto non era certo lo stesso, e si avviò alla metropolitana. Una macchina scura gli si affiancò e si fermò proprio davanti a lui. Sherlock si guardò intorno e poi si avvicinò. La portiera si aprì e, senza esitare, lui entrò nell'auto. “Diventa sempre più difficile ogni volta che lo fai.” “Ormai dovresti essere un esperto nel coprire le mie tracce.” “E lo sono, grazie al cielo. Resta il fatto che sono stufo di farlo.” “Siamo sulla stessa barca, fratello. Se cado io, cadi tu.” “Sono diecimila anni che me lo ripeti. Arriverà il momento in cui, invece di cadere, ascenderemo?” “Ho ancora troppi peccati da espiare. E tu?” “Sei tu il mio peccato da espiare. Se non ti salvi tu, non posso nemmeno io.” I