: Hannibal andò a prenderlo sia a pranzo che all’uscita dal lavoro. Mangiarono insieme e trascorsero insieme ogni momento a disposizione fino al giovedì sera, quando Will dovette informare Hannibal di un leggero cambiamento di programma.

“Domani sera all’uscita dal lavoro mi fermo a bere qualcosa con Giorgia, torno a piedi,” disse tra un boccone e l’altro come semplice informazione; visto che la routine prevedeva che Hannibal lo andasse a prendere la sera, gli sembrava giusto avvertirlo per tempo.

“E non potevi declinare l’invito?” fu la reazione dell’uomo alla notizia.

“Lo avrei fatto se non mi andasse di vederla,” rispose Will sinceramente.

“E quindi è corretto che annulli un appuntamento con me per vedere lei?” chiese ancora Hannibal. Il tono non tradiva particolari emozioni, solo le parole erano come stilettate, Will le avvertiva tagliare come lame.

“Non abbiamo un appuntamento,” Will scosse la testa, “Voglio dire… È una cosa che facciamo tutti i giorni, tu mi vieni a prendere…” Will aggrottò la fronte. Hannibal riteneva i loro appuntamenti? “Avrei potuto dirtelo a pranzo domani e ti avrei comunque avvertito in tempo…” si giustificò.

“In tempo per cosa? Se avessi spostato io i miei impegni per poter cenare con te?”

Will scivolò contro lo schienale della sedia, guardò Hannibal negli occhi. “Non ti ho mai chiesto di farlo,” pronunciò le parole in modo più sereno possibile, ma si accorse dallo sguardo di Hannibal che non erano state affatto gradite.

“Buono a sapersi,” commentò Hannibal, le labbra tirate in una smorfia che non presagiva nulla di buono.

L’uomo diede un colpo di reni per spostare la sedia dal tavolo e si alzò.

“Aspetta,” Will alzò una mano, “Vuoi dirmi che ti prende? Che significa? Credevo fossimo d’accordo sul fatto che nessuno dei due può impedire all’altro di gestire le sue conoscenze. Ho detto che sarò attento con Giorgia tanto quanto lo sarai tu con Rose,” ribaltò la mano palmo all’aria in attesa di spiegazioni.

Hannibal infilò le mani in tasca, lo guardò di sottecchi, col capo inclinato, “Gradirei solo che tu non mi usassi come sostituto per la momentanea assenza di altri.”

Will si alzò tanto in fretta che la sedia indietreggiò fino al mobile della cucina. “Questo è quello che hai fatto tu in questi giorni!” gli puntò un dito contro, “Infatti sei sparito giusto la domenica quando hai potuto vedere lei.”

“Ma non ho mai mancato un nostro incontro durante la settimana, o sbaglio?” Hannibal sembrava piuttosto fermo sulla sua idea che il loro fosse un impegno fisso nel corso della settimana, una sorta di tacito accordo.

Quelle che Will riteneva briciole della sua attenzione, erano in effetti tutto ciò che Hannibal poteva dargli e l’uomo voleva che ne fosse riconosciuta l’importanza.

“Stai cercando di inserirmi nei tuoi impegni per non farmi sentire il peso della tua relazione?” Will non la pose esattamente come una domanda, più come una sua improvvisa considerazione, “Stai faticando per stare dietro a me che mi sento…escluso? Come fanno gli amici di lunga data quando si innamorano e anche se hanno voglia di vedere il compagno tutti i giorni si sforzano ogni tanto di dare il contentino all’amico per non essere scortesi?”

“Ti starei dando un contentino?” domandò Hannibal, “È questo che vedi nelle giornate che trascorriamo insieme?”

“Perché no? Io sono quello che ci ha provato con te facendo una magra figura, che ha sperato che tu semplicemente non fossi interessato al lato fisico della relazione e che poi è stato smentito clamorosamente dal fatto che tu ti vedi con una donna,” Will elencò tutto col cuore che gli martellava nel petto, “Non sono quello che ha diritto al contentino? Alle briciole?”

Scosse la testa incredulo per quanto appena detto, dopo tutte le sue riflessioni sul fatto di non incolpare Hannibal per come si sentiva.

“Adoro il tempo che trascorriamo insieme, Hannibal, lo adoro. Che sia davvero un contentino o meno. Non importa. Ma non ti permettere di dirmi che se vedo Giorgia sto mancando di rispetto a te.”

 

 

Com’era prevedibile Hannibal non si presentò alla pausa pranzo il giorno dopo. Will rimase fuori, appoggiato alla porta sul retro dell’officina, ad attenderlo per una decina di minuti. Ma sapeva che Hannibal non ritardava mai.

Ancora una volta l’uomo era riuscito a infilarsi nella sua mente e restarci per tutto il giorno; come in tutte le altre occasioni in cui aveva visto Giorgia.

Will avrebbe pensato che Hannibal fosse geloso di Giorgia se non fosse stato sicuro del contrario.

Forse non ne era geloso a livello romantico, ma era geloso del fatto che facesse parte della vita di Will. Com’era stato geloso di Molly.

Seduto al bar in attesa di incontrare Giorgia, Hannibal era ancora tutto ciò a cui stava pensando. Sarebbe morto di vecchiaia cercando di decifrare la mente di quell’uomo, niente che faceva era tanto per fare eppure a Will ne sfuggiva il significato una volta su due.

Non voleva far sentire Giorgia il terzo incomodo, quindi scacciò il fantasma di Hannibal come meglio gli riuscì e provò a godersi la serata.

 

 

Will rientrò a mezzanotte, dopo