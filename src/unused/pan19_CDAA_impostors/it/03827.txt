Si slanciò verso la porta dell'osteria e la spalancò. Lanciò un richiamo ai giovani disperati dal viso rigato di lacrime, le mani rosse e scorticate dal duro legno di una porta e dall'ancor più dura pietra del cuore che quella porta celava, e li protesse mentre si rifugiavano all'interno. Infine, rimasto solo, fece mulinare la carabina per creare un varco tra le baionette dei soldati e guadagnare così una manciata di secondi preziosi per poter entrare anche lui nell'osteria. Gettandosi, infine, sulla porta con tutto il suo peso, i propri sforzi uniti a quelli degli altri, riuscì a chiuderla con violenza e, cercando di ignorare i cinque monconi rosati che ancora si aggrappavano allo stipite come per sradicarlo dalla parete, ignari che la forza li aveva all'improvviso abbandonati, la sbarrò con chiavistello e catenaccio.

Una porta chiusa poteva significare allo stesso modo condanna o salvezza.

In quel momento di tregua, protetto dai colpi dei fucili e delle baionette da quello scudo di legno improvvisato, si guardò intorno, scrutando i visi pallidi, segnati dalla sofferenza e dalla disperazione. Non conosceva nessuno di quei giovani, se non di vista, non sapeva i loro nomi o le loro storie. Avrebbe voluto incitarli con un discorso profondo, ispirato, parlare di un futuro migliore, di una nuova alba... Ma davanti a quei visi tormentati e a quegli sguardi pieni di sconforto, le parole gli vennero meno. Non riuscì a mostrarsi distaccato e superiore alle angosce che emergevano dinnanzi a quelle porte chiuse, rimase ancorato all'umano desiderio che tutti loro avevano: rimanere attaccati alla vita, con le unghie e con i denti.

«Vendiamo cara la pelle.»

Parole semplici, immediate, umane.

Prima di salire al piano superiore per approntare l'ultima difesa, Enjolras si avvicinò al tavolo dove giacevano Mabeuf e Gavroche, il più anziano e il più giovane dei martiri di quella rivoluzione, i lineamenti velati dalle pieghe del sudario. Doveva essere come loro, come quel vecchio che aveva sacrificato la propria vita per issare una bandiera, simbolo di speranza per gli insorti, come quel bambino che si era gettato incontro alla morte per qualche munizione, cantando. Invidiava il loro eroismo spontaneo e spensierato. Lui era il capo di quella rivoluzione, certo, ed era sempre stato consapevole dei rischi, sapeva da tempo che quello poteva essere il giorno della sua morte. Eppure, solo, senza i suoi amici, ultimo degli Amis, morire era più difficile di quanto avesse immaginato. Vedendo la mano di Mabeuf sporgere da sotto il sudario, la prese tra le sue e, in un gesto a metà tra l'omaggio e la richiesta di concedergli la forza e il coraggio che gli altri sembravano vedere connaturati in lui, vi posò un bacio.

Era fredda e dura come il marmo. Come la morte.

Reprimendo un brivido, si preparò all'ultima, disperata difesa.

Al piano superiore, accalcati intorno al buco nel pavimento dove fino a poco prima si innestava la scala a chiocciola, che ora giaceva in pezzi sotto di loro, scaricarono le loro ultime cartucce sugli assalitori, per poi passare alle armi bianche, alle bottiglie, alle mani nude.

Enjolras infilzò con la spada un soldato, che cadendo la strappò dalla stretta della sua mano, e impugnò il calcio della carabina, ormai scarica, per usarlo come mazza. Colpì una dopo l'altra le teste e le mani che emergevano tra i tronconi scheggiati dell'ultimo gradino della scala. Non ci volle molto perché si rendesse conto che a fianco a lui le mani che brandivano coltelli e colli di bottiglie diminuivano mano a mano di numero, mentre davanti a lui ogni nemico era immediatamente rimpiazzato da un altro, e i soldati si facevano sempre più intraprendenti. In breve, trovarono il modo di arrampicarsi attraverso quel buco. In breve, Enjolras rimase solo.

Stringendo la carabina, il calcio viscido di sangue, arretrò. I soldati rimasero a qualche passo di distanza, e uno di loro gridò:

«È il capo, è lui che ha ucciso l'artigliere, visto che s'è messo lì, ci sta bene, ci rimanga: fuciliamolo sul posto.»

Pensando a quel bel sergente cannoniere, al dolore che gli aveva dato trapassargli il petto con una pallottola, ai preziosi minuti guadagnati a quel prezzo, ebbe una stretta al cuore.

Tuttavia, nulla trasparì sul suo volto di ghiaccio.

«Fucilatemi.»

Gettando via la carabina ormai inutile, incrociò le braccia al petto, come in un gesto di sfida e d'audacia.

In realtà, voleva tentare di soffocare il battito accelerato del suo cuore. Voleva impedire che i soldati notassero il tremito, involontario e incontrollabile, che scuoteva le sue mani. Voleva mostrarsi coraggioso di fronte alla morte, più di quanto non si sentisse nell'animo. Era solo, era l'ultimo rimasto, e non poteva permettersi di crollare, di mostrarsi debole, di mostrarsi umano.

Calò il silenzio.

Attese, il cuore che gli batteva rapido contro il petto, come se volesse fuggire da quella sua gabbia, lo sguardo risoluto e fiero, timoroso di rivelare una qualche incertezza.

Rifiutò di essere bendato: non voleva aspettare la morte in un limbo di oscurità, silenzio e solitudine.

Attese con rassegnazione il compimento del suo destino