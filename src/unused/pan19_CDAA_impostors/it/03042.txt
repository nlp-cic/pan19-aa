l’entità del problema, rendendo senza saperlo il tutto più difficile «Ma adesso sono qui. Guardami: sto bene!».

Asahi avrebbe voluto ridere e stringerlo forte: era la sua àncora, il suo personale coraggio. Se quella sensazione di vuoto non fosse stata tanto pesante nel suo cuore, quelle poche parole sarebbero bastate a farlo tornare sui suoi passi, a ricordargli che con Noya poteva superare tutto. Ma non fu così – e l’Asso prese la peggiore delle decisioni.

«Suga si sbaglia. Non si è mai trattato di paura».

Yuu lo guardò sorpreso: aveva pensato di mettere da parte la rabbia ed il dolore che stava provando, di comprendere e parlarne, di andare avanti. Aveva sbagliato comunque?

«Non ho avuto paura. In realtà, non ho sentito proprio nulla».

Ad Asahi venne fuori tanto bene quella bugia che fu impossibile tirarla indietro. Non seppe come, ma mentire fu estremamente facile, come cacciare in fuori l’aria, forse perché per un attimo ebbe la sensazione di riuscire a mentire anche a se stesso, nascondendosi dietro qualcosa di molto più facile. Perché, paradossalmente, era molto più facile dire qualcosa del genere che spiegare i propri dubbi. I legami si affievolivano, i legami potevano spezzarsi. Era più facile che confessare di avere paura perché la loro connessione, invece, era troppo forte. Forte da mandarlo nel panico più totale.

«…Cosa? Cosa intendi? Come può essere…?». Noya però non capiva: come poteva essere possibile? Non lo aveva sentito? Non s’era preoccupato? Ma il loro legame, la loro connessione… Asahi era letteralmente l’unica persona su cui Yuu avrebbe sempre potuto contare, quella di cui sentiva di non poter fare a meno… Che cosa significava questo?

«Mi dispiace. Io non avevo idea di come dirtelo – è stato… è stato Suga a chiamarmi quando è successo: credeva che stessi troppo male per muovermi ed invece… io non ti ho sentito, Yuu. C’è qualcosa che non va, il nostro legame non è così forte come pensavamo… forse… forse non lo è mai stato».

A Noya parve improvvisamente girare la testa. Ad Asahi, invece, mancava l’aria. Che cosa stava facendo? Ingigantiva quella bugia ad ogni parola che aggiungeva, spinto dalla forza della disperazione. Non credeva in nulla di ciò che stava dicendo e allo stesso tempo non riusciva a smettere: aveva dato inizio a qualcosa che ora pareva alimentarsi da sé, spinto dall’incontrollabile capacità di fare la cosa più sbagliata nel momento più sbagliato. Asahi si rendeva a malapena conto che quella bugia stava distruggendo entrambi.

«Ma i colori…», ebbe la forza di sussurrare il Libero – sentiva il bisogno di sedersi, quasi come se le gambe che lo avevano retto per tante e faticose partite ora avessero decido di abbandonarlo senza apparente motivo.

«Ci siamo illusi che bastassero, ma Yuu, i colori vanno e vengono… spariscono… forse non è mai stato destino, forse non era con noi due che doveva succedere». Forse non ti merito, forse starai meglio senza di me, più al sicuro, più tranquillo, più te stesso.

Noya restò a pensarci per qualche istante portandosi la mano al petto e stringendo la maglietta. Era questo allora? Il dolore che sentiva da quando s’era svegliato e che aveva attribuito alla lontananza di Asahi era questo in realtà? Il loro legame che cedeva, che nel momento fondamentale si rivelava insufficiente…? Non erano abbastanza uniti da sentirsi, i loro colori non bruciavano con tutta l’intensità che era loro possibile, le loro anime non erano davvero sulla stessa lunghezza. E lui per tutto questo s’era illuso di averlo trovato il proprio compagno e che fosse Asahi. Il suo Asahi…

L’Asso vedeva il dolore, la delusione, lo sconforto dipinti sul volto della sola persona di cui gli importava più che di se stesso e l’idea di essere la causa di tutto quello lo faceva sentire male. Cercava di ripetersi che era per il suo bene, per evitargli qualcosa di gran lunga peggiore, per liberarlo da un compagno che aveva paura, che prima o poi gli avrebbe fatto del male e non se lo sarebbe mai perdonato, ma il loro legame pareva ferito da ogni parola e faceva dannatamente male – era forte: tutte le bugie sulla sua debolezza parevano averlo reso, per ripicca, ancora più forte, perché entrambi sentissero il male che Asahi stava facendo loro.

«Yuu, ascolta, io…». Eccolo, il primo momento di esitazione. Asahi non voleva far loro del male. Non volontariamente.

«Va tutto bene». Noya si accorse appena che una lacrima era rovinata giù, lungo la guancia, andandosi a perdere tra le pieghe del collo «Devi solo… dammi solo del tempo per capire che ci stiamo lasciando, che mi stai lasciando».

«Io non ti sto-». Oh. Come poteva essere che, pur non sapendo, Yuu avesse centrato il punto della situazione? Perché Asahi la verità la sapeva: lui lo stava lasciando. E in modo subdolo e meschino, con l’inganno. Eppure, Noya riusciva a dire le cose giuste, a ferirlo e punirlo per quella tortura.

«Certo che sì. Perché ti direi di provarci comunque,