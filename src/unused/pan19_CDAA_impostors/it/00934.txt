petto. Le danno sicurezza. Sentirne gli spigoli contro il petto  blocca il battito del cuore che accelera, limitandone il contraccolpo quando viene  ancora una volta ignorato. Non si ferma a salutare Harry e Ron, sale spedita le  scale senza voltarsi indietro. Solo Harry solleva lo sguardo, incrociandolo con  quello di Ginevra. È solo un istante, ma può bastare per aprirgli gli occhi: le  cose cambiano e ti sfuggono di mano quando a decidere sono i sentimenti. Il  risultato è una distesa di corpi morti e anime ferite. 
  Ron grugnisce qualcosa, poi getta la spugna – e la piuma – lontano dalla  pergamena incompiuta di Pozioni. 
  “Domani chiederò ad Hermione di farmi copiare la sua. Mmh? Se n'è andata?”
  “Non credo ti lascerà copiare.”
  “L'ha sempre fatto, perché non dovrebbe?”
  “Avete discusso anche stamattina o sbaglio?”
  “Per cos... ah, quando si è offesa mentre parlavamo di chi invitare al  ballo? Non la capisco, lo sai? Voglio dire, dovrebbe preoccuparsi di non  trovarsi sola per Yule. È una priorità per tutti quella. Senti, Fred e George  mi hanno spiegato come...”
  “Lascia perdere: con Cho non funzioneranno quelle tecniche. E poi lo  trovo stupido, okay? Io voglio andare davvero al ballo con lei, non voglio si  senta un ripiego.”
  “Hai ragione. Pensi che Luna possa presentarci qualche sua amica  Corvonero?”
  Harry scuote il capo e si alza in piedi, osservando le braci del camino  spegnersi lentamente, crepitare un poco e poi riaddormentarsi.
  “Andiamo.”
  Perché amare deve essere così difficile? 
  Sembra stupido, eppure è terrorizzato dall'idea della risposta che  potrebbe dargli Cho. 
  Il Signore Oscuro, invece, sarebbe disposto a fronteggiarlo decine di  volte.

 

Hogwarts è avvolta da una glassa dolciastra di caos e delirio. Biglietti  d'invito, gesti stupidi, filtri d'amore, rifiuti e proposte si susseguono tra  una lezione e l'altra. Le voci corrono lungo i corridoi, le risate delle  ragazze ai danni di quelli come Ron; i pianti di quelle come Hermione,  invisibili; i sorrisi raggianti di quelli come Pansy Parkinson, che si  stringeranno al braccio del proprio principe. Tutto è avvolto dalla frenesia  dell'attesa, ognuno è un cavallo da corsa che morde la rena e scalcia sino a spaccarsi  lo zoccolo contro la terra. Correre e arrivare primi, ecco cos'è il Ballo di  Yule: essere visti, non semplicemente guardati di sfuggita. È un'affermazione:  chi sarà presente sarà considerato speciale rispetto a chi sarà nei dormitori a  dormire o leggere, ascoltando la musica che sale dalla Sala Grande e le risate  di chi sta festeggiando. Hermione farà parte del popolo dei reietti? Ginny non  sarà quella che, tra i Weasley, sarà costretta a marcire e rodersi di gelosia.  Le si affianca lungo il corridoio, mentre si incrociano al cambio delle  lezioni. Il suo sorriso tradisce l'emozione di chi, finalmente, potrà andare al  ballo e scongiurare l'onta dell'infamia.
  “Ho accettato l'invito di Neville, anche se a quanto pare sono una  seconda scelta. Allora, chi è il fortunato?” la incalza curiosa la rossa.
  “Non c'è nessun fortunato, Ginny. Sul serio.”
  “E perché hai rifiutato l'invito di Neville? Balla bene ed è  divertente.”
  “Perché... era meglio per entrambi. Non volevo illuderlo. Ora scusami,  devo correre ad Aritmanzia, ci vediamo dopo in Sala Grande.”
  Hermione affretta il passo e si fa inghiottire dalla folla. Ha mentito a  Neville, ma non aveva poi molte altre possibilità. Certo, questo potrebbe  implicare che nessuno deciderà di chiederle di andare al ballo, ma quelle  probabilità sono ridotte al minimo. Nessuno deciderà di invitarla e lei passerà  la notte in camera a rendersi conto, per la prima volta, che non basta essere  intelligenti per evitarsi l'umiliazione dell'emarginazione. Scuote la testa  scacciando quei pensieri e si chiede da quando l'apparenza giochi un ruolo così  importante nella sua vita.
  Da quando, essere guardata, significava “Sei viva. Esisti”.
  Avere la certezza di non essere soltanto il sogno di qualcun altro. 

 

Viktor  ha atteso pazientemente, ha aspettato di trovarla sola e ha studiato per giorni  il modo adatto per invitarla. Hermione non è come tutte le altre: non ride ad  alta voce, non ha bisogno del gruppo di sostegno e nemmeno assume un'aria  adorante ogni volta che lui si fa largo lungo i corridoi. Cammina sola, a passo  deciso, con i libri stretti al petto. A volte ha l'aria triste, altre – come  quando la osserva in  biblioteca – è  serena, insaziabile di sapere e di informazioni. È quella scintilla che ha  nello sguardo, quel guizzo violento che non si spegne mai, ad averlo stregato.  Non ha mai abbassato il viso davanti a lui, nemmeno quando se l'è trovato  seduto accanto. È questo di cui ha bisogno uno come lui. L'ha vista dirigersi  verso il salice che si tuffa con le sue fronde più lunghe sulla superficie del  lago, creando una gabbia con i suoi rami. Si è nascosta lì sotto, come se fosse  un riparo sicuro da mostri e scocciatori. 
  “Io  disturbare te?”
  Hermione  solleva lo sguardo sorpresa