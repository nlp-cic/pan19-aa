vedeva. Era sempre stato maledettamente bravo a nascondersi. A mentire persino su dove si trovasse. A nascondino vinceva sempre. Ma lui sapeva che era lì, lo annusava. Quel suo odore, quel suo bellissimo odore di incenso e di lenzuola e di petali di rosa sull'acqua tiepida del bagno... «Palesati! So che sei qui!» Silenzio. «Loki!» Silenzio. «...fratello, ti prego».

Abbassò rapidamente la testa quando lo vide avanzare. Avvolto nel mantello di pelliccia, spruzzato di neve lucida. Lo teneva stretto al petto con le mani ancora rosse, ben poco pentito della propria violenza e ben poco deciso nel nasconderla. «Perché vuoi che mi mostri se nemmeno mi guardi?» Non ebbe cuore di rispondergli. «E' forse perché in questa forma provi il desiderio di uccidermi? Come con tutti gli altri?» Era una mezza verità.

«Sembrerà inutile da puntualizzare, ma... sì. Sono stato io». Thor ricacciò le lacrime indietro e strinse i denti, serrando contemporaneamente la mano intorno al manico del martello. «...e sai cosa? Ho raggiunto l'orgasmo, dopo che ho finito». Scattò in avanti, afferrandolo per il mantello e sollevando il martello, pronto a colpirlo, teso come una corda di balestra. Loki lo tagliò con un sorriso gelato. «Non è rabbia, questa. E' forse desiderio?» Un'altra mezza verità.

Lo spinse indietro, cercando con tutte le proprie buone intenzioni di allentare la presa dal martello. Sconsolato, non vi riuscì. Le dita erano serrate. «Non mi chiedi nemmeno perché?» «...perché...?» «E' stata colpa tua».

 

Lei era bella ed era valorosa, coraggiosa, determinata, retta. Aveva la grazia di una dama e la gloria di un guerriero. Incarnava nel proprio seno tutte le virtù e non aveva difetti, se non quello di diventare lievemente irritabile per qualche giorno ogni mese. Non tremava davanti al pericolo, non si tirava indietro, restava a testa alta anche davanti alle catastrofi, non perdeva mai il controllo. Era praticamente impossibile non provare per lei l'amore e la devozione che il suo essere stesso scaturiva. E nonostante questa sua grandezza d'animo, era così piccola e delicata e le mani di lui, così grandi, posate sulle spalle di lei, così strette, avevano già odore di famiglia ed il loro abbraccio era già una dimora.

E lui si tagliava i palmi delle mani a furia di stringere i pugni. Perché a lui non sarebbe mai spettato niente di tutto questo. Nè quelle mani, nè quegli abbracci, nè altre mani, nè altri abbracci. Il suo corpo partoriva solo mostri e la sua indole ne attirava altrettanti. E li guardava da dietro le colonne, silenzioso e dello stesso colore delle ombre, a volte spaccandosi le labbra dai morsi, a volte ustionandosi le guance per le troppe lacrime bollenti. Tante volte aveva pensato di prendere mano ai coltelli. Altrettante li aveva lasciati al sicuro nel loro fodero.

Gli Dèi resistono sempre al male. Ma lui non era un vero Dio. Ed aveva ceduto. Volentieri.

 

«La differenza tra me e te è che le mie azioni si ripercuotono solamente su di me. Le tue si ripercuotono su entrambi». «Bugie! Non lo vedi quanto soffro per quello che fai, fratello?» «Le tue sofferenze si curano con boccali di sidro ed il bel canto della tua donna. Le mie non si curano affatto». «Non sono stato io a volere nulla di tutto questo!» «Nemmeno io. Ma così è».

Riuscì a posare il martello a terra. Ma solo perché si era inginocchiato, a testa bassa. «Se ho fatto qualcosa che ti ha arrecato tanta offesa, ti chiedo perdono». «Se solo il perdono servisse a qualcosa...»

«Che cosa desideri?» «...Che tutti soffrano». Thor alzò gli occhi, ricolmo di inquietudine, ma non potè che trovarvi conferma. «Io voglio che tutti soffrano. Ma non quanto soffro io. Di più. Per... compensare».

«Te lo ricordi, fratello? Io non ero così. So che te lo ricordi. Tendi ancora a sovrapporre quell'immagine sul me stesso di adesso. Certo, forse non sono mai stato il più sincero, forse non sono mai stato il più accomodante. Ma non ero così. Mi ci hanno.. mi ci avete costretto. In tutti questi anni in cui, nonostante i miei sforzi, io sono sempre arrivato secondo. In tutti gli sguardi di approvazione che mi sono mancati. In tutti i riconoscimenti che non mi sono stati attribuiti. In tutte le speranze malriposte e deluse. E tutto questo solo perché ho compiuto le mie scelte e non ero come gli altri. Maledetto e deriso per una nascita di cui nemmeno sapevo l'origine. Raggirato persino dall'uomo che ho chiamato padre e che per natura avrebbe dovuto amarmi. E adesso? Cosa dovrei fare? Continuare a regalare un buon viso? Mantenere una solida linea morale? Per che cosa? Per il Valhalla? E' come chiedere di correre una vita intera per ricevere una caraffa d'acqua tiepida».

Non spargeva lacrime. Erano già tutte gelate ed il cuore non gli batteva.

«Non è una giustificazione del male. E' la sua scaturigine. Io provo