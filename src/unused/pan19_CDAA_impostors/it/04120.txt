Debbie, non volevo uscire a cena con un androide che ti somiglia, volevo te una volta tanto.
- Non hai perso? Non ti arrendi? Harris, fai pena. - Il tono è canzonatorio, ma anche deciso.
- È chiaro che la mia carriera è finita, non c'è bisogno che me lo ricordi. Io parlavo di noi. Mi hai invitato qui, dev'esserci un motivo.

Umiliarmi.
Volevi soltanto umiliarmi, puttana. Farmi soffocare di desiderio e poi farmi la paternale, inforcare la moto e lasciarmi sul marciapiede fuori dal ristorante, con uno scontrino e un cuore da stracciare sotto la scarpa.
Ehi, Mahoney, Jones, Hightower! Lo vedete che quel coglione di Harris ce l'ha un cuore?
Merda.
Merda.
No, non può lasciarmi così di nuovo.
Mi siedo al volante e riordino le idee. Ho ancora qualche conoscenza che non mi riattaccherà il telefono in faccia.
- Copeland? Salve, sono Harris. Thad Harris. Sì, esatto. Sei in centrale? Perfetto. Devi cercarmi un indirizzo. Sì, aspetto.
Tamburellando con le dita sul volante, mi sfugge un mezzo sorriso amaro.
- Deborah Callahan. Sì, sì, era il tuo vecchio sergente istruttore, ma non c'entra niente. No, cerca l'indirizzo e basta, grazie.
Arrivo, stronza, ti insegno io a prendermi per i fondelli. È l'ultima volta che mi fai uno scherzo del genere.

 

Farà male, più tardi, penso frenetica, mentre attraverso il ponte per uscire dalla città. Fa sempre male fingere, ma dire la verità è stato ancora più difficile. Caro, vecchio, stupido Thad.
Accelero. E ancora. Ho letto da qualche parte che se si superasse la velocità della luce, si riuscirebbe a ringiovanire. Ma non è nemmeno quello che vorrei... poter vedere un futuro senza sofferenza e vuoto, ecco cosa.
Clack.
Sono a casa.
Il silenzio opaco, dolciastro della luce artificiale, come lo detesto. E i quadri, i soprammobili, il tappeto del salotto. Proprio quello, quel colore, lo sogno anche di notte. Ci ho vomitato sopra più di una volta, mi sembra di conoscerne le fibre a memoria. E le notti ad occhi spalancati sul divano, con il secchio sul pavimento. L'odore della mia pelle che si fa insopportabile, e i capelli dappertutto, dappertutto, tranne che dove dovrebbero stare.
Non... non lo farò un'altra volta, non credo più che serva a qualcosa.
L'acqua della doccia scioglie il trucco, distende i nervi, mi restituisce all'impotenza. La parrucca fa la sua bella figura accanto al lavello. Ricrescono, non c'è che dire, li sento più lunghi sotto le dita. Mi ripeto che no, non permetterò più che succeda, voglio morire tutta intera, non mi porteranno via più niente.

C'è una parete in camera da letto dedicata ai miei trionfi. Il diploma del college, quello dell'Accademia, gli attestati di merito per le missioni all'estero. E le foto, ce n'è una bacheca piena: io e Laverne che cantiamo ad una festa ufficiale, e Moses che se la mangia con gli occhi... questo era due mesi prima che si decidesse a dichiararsi. Il capo della Polizia di Mosca, Rakov, che stringe la mano a Lassard. Thad non aveva battuto ciglio mentre ero tra le grinfie di Konali, ci giurerei. L'ultima è di tre anni fa, una festa a sorpresa per la mia nomina a Procuratore Distrettuale. C'erano Kathy, Eugene e i bambini, Fackler che si era impigliato nella tovaglia e aveva buttato giù tutte le ciotole dei salatini, Laura con la banda dei McGlunk e persino Nick che era "passato a fare un saluto a papà". Era stato adorabile a proporre quel brindisi:
"A zio Eric, di cui sentiamo molto, molto, molto, molto la mancanza..."
Eravamo scoppiati a ridere, e l'avevo abbracciato, forse ero già un po' ubriaca.
- Grazie, Nick. È come se lui fosse qui, è incredibile.
- Puoi scommetterci. Se senti il rumore di un trabiccolo da golf in giardino... beh, fammelo sapere.
Oddio, i ricordi. Ripensare al passato fa rabbia, perché mi mette davanti alla matematica certezza che è l'unico tempo rimastomi. Solo passato, già tutto vissuto, finito, tienitelo stretto Debbie perché non ci sarà un futuro bye bye -

Colpi alla porta. Decisi. Furiosi. Sono in accappatoio, scalza, indifesa.
No, non è possibile, non può essere Thad... eppure il volto allo spioncino è il suo, minaccioso e in attesa di spiegazioni. Che cosa ho fatto? Era solo un gioco, volevo solo dimostrare che fino all'ultimo sarei riuscita a far scintillare gli occhi di un uomo... e non potevo provare con chiunque, ma solo con qualcuno che non meritasse niente, che non temevo di illudere, perché non possiede sentimenti né dignità.
- Callahan, se non apri sfondo la porta, e non m'interessa se mi fai arrestare!
Non mi vedrà così. Nessuno mi vedrà così. Io ce l'ho, la dignità.
Si chiama