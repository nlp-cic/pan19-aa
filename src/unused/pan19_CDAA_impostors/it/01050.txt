, allora, ma gli angoli increspati della sua bocca non hanno fatto nulla per nascondere il suo fastidio. “Non le ho detto la cifra” ha specificato, mantenendo un tono ragionevole e superiore. John ha stretto i denti e l'ha ripetuto, no, non mi interessa.





***





Oh, a quanto pare Mycroft si è finalmente deciso a farsi vivo.

Le labbra del dottore sono tese in una linea sottile e le sue spalle sono rigide, contratte. Fissa ostinatamente i valori mostrati dal monitor: il problema più grosso è la malnutrizione, ma il suo corpo, costretto ad ingerire più calorie di quanto sia solito disturbarsi ad assumere tra un esperimento e l'altro, sta rapidamente aumentando di peso.

Non è un tossico, nonostante ciò che riportano i propri documenti, nonostante ciò che crede John Watson o il proprio insopportabile fratello maggiore. No, Sherlock è un -un consumatore casuale, nulla di più. Non è un grande problema, non è nulla che non possa aggiustare; personalmente considera la noia un male ancor peggiore. Se non trova in fretta qualcosa, qualsiasi cosa per occupare il suo tempo, comincerà ad impazzire.

È sdraiato supino, le mani congiunte sotto il mento. Gli occhi che ha aperto all'arrivo del dottore sono di nuovo chiusi, ma le sue orecchie continuano a cogliere dettagli. Stiracchia le labbra in un sorriso sghembo. “Le ha offerto del denaro per occuparsi di me?” Lo sente fermarsi in mezzo alla stanza, girarsi verso di lui. Sì, risponde, dandogli l'intonazione di una domanda. Mycroft è così scontato…! “Ha accettato?”

Una risposta negativa. Ma certo, John Watson non è il tipo di uomo che accetterebbe di farsi pagare per qualcosa che va contro ai propri valori. Sherlock, al contrario, non si è mai preoccupato della morale comune. “Peccato, avremmo potuto dividerli. Sarà per la prossima volta.”

Il dottore sbuffa una risata perplessa.





***





Mycroft ottiene sempre ciò che vuole, gli ha detto una volta Sherlock, ha abbastanza mezzi a sua disposizione perché ciò sia possibile. A quei tempi, John credeva ancora che stesse esagerando.

Un mese dopo scopre di essersi sbagliato; è il giorno in cui viene sfrattato di punto in bianco, senza nemmeno uno straccio di spiegazione. D'altronde non ne esiste una razionale: ha sempre pagato l'affitto nei tempi stabiliti ed è un inquilino educato e discreto al punto che, soltanto pochi giorni prima, uno dei suoi vicini gli ha chiesto se si fosse appena trasferito nell'appartamento 5-a, quello in cui vive da un anno e mezzo; ma una ragione esiste e si chiama Mycroft Holmes è uno stronzo manipolatore.

Quello è anche il giorno in cui Sherlock Holmes viene dimesso, nonostante risulti evidente agli occhi di chiunque che non sia guarito, che non sia pulito. È ancora troppo magro, troppo debole, troppo dipendente; adesso che lo vede reggersi in piedi per la prima volta si accorge di quanto l'uomo sia alto e di quanto sia fragile. Se ne sta lì, immobile e ostinato, illuminato dalla luce della finestra alle sue spalle. In controluce non riesce a scorgere la sua espressione, ma immagina i denti affondare nella carne screpolata delle labbra, gli occhi strizzati per la fatica.

Eppure non vacilla, né chiede aiuto.

John sa che se uscirà da quella stanza, dalla clinica, ad attenderlo non ci sarà altro che la strada ed il freddo umido dell'inverno; ha letto quel senzatetto, sottolineato due volte a penna rossa sulle sue carte. Non prende nemmeno in considerazione l'ipotesi che Sherlock vada a vivere da suo fratello; se avesse potuto farlo -se avesse voluto- immagina che non si troverebbe in questa situazione, adesso. John non è nelle condizioni di poterlo biasimare per questo.

Londra a Natale non è tutta luci scintillanti e calore umano, se non hai un posto dove dormire; è neve o pioggia che ti penetra nelle ossa, e angoli bui in cui nascondersi soltanto fino a quando qualcuno non venga a scacciarti perché il tuo aspetto trasandato rovina l'atmosfera, pensa John osservando le luminarie appese ai balconi e le vetrine addobbate a festa.

È il giorno, infine, in cui accetta di trasferirsi a Baker Street, in compagnia del suo paziente più detestabile -ed anche il più geniale che abbia mai avuto.





***





Il 221b di Baker Street si può certo annoverare tra i cambiamenti positivi, ma non fa nulla per alleviare il tedio che è la costante di quell'ultimo mese e mezzo. In una ventina di minuti, la casa si riempie di quelli che altri chiamerebbero i propri effetti personali, i propri ricordi. Vi è uno strato spesso di polvere al di sopra degli scatoloni, ma nessuna macchia d'umidità; strofinandone un poco tra le dita, passa mentalmente in rassegna i depositi che Mycroft possiede, valutando e scartando opzioni fino ad individuare quello in cui hanno sostato. È un esercizio elementare, null'altro che un passatempo.

Per Sherlock, gli oggetti che i soldatini di suo fratello abbandonano nella sua nuova abitazione sono utensili e informazioni, mezzi per uno scopo.

L'unica eccezione sono un teschio -appartenuto in passato ad un essere umano che da lungo tempo non ne ha più bisogno- ed il suo prezioso