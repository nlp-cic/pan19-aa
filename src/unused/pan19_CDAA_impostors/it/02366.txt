che dovevamo solo girare in tondo!»

      Viktor si portò le mani sui fianchi.

     «Ho detto che non era il caso di fare dei salti, non di farci sorpassare da vecchi e bambini.»

     Spostandosi i capelli dalla fronte, Yuri poggiò un gomito sulla balaustra, guardando senza attenzione le persone sedute fuori dalla pista.

     Che cos’era questa stronzata? Che cosa stava facendo, lì?

     «Bene, e ora che hai visto che non ho paura di pattinare, possiamo finirla con questa pagliacciata?»

     Ringhiò, voltandosi a fissare Viktor negli occhi.

     E puoi anche smetterla di compatirmi e tornartene in Giappone!

     Inaspettatamente, Viktor si fece serio.

     «È questo che pensi? Che io sia preoccupato che tu abbia paura di pattinare, quando ci manca poco che Yakov decida di installare dei sensori laser al palazzetto per tenertici lontano?»

     Yuri spalancò il braccio sinistro a indicare la pista.

     «E allora cos’è che vuoi dimostrare con questa… cosa?»

     Viktor aggrottò le sopracciglia e si avvicinò, inclinando leggermente la schiena per portare il suo volto a pochi centimetri da quello di Yuri. Nel suo sguardo c’era una freddezza, una severità che sembrava quasi stonare su quel volto.

     «Ti piace ancora pattinare, Yuri?»

     Piacere? Un suono a metà fra la risata e un colpo di tosse gli scappò dalle labbra. Cosa aveva a che fare questo con quello che era successo? Non si era preso una fottuta pausa di riflessione: era quasi morto. Se non fosse stato per quello, ora starebbe preparandosi per il Grand Prix. Per vincerlo.

     «Ehi, non sono io quello che ha lasciato tutto per andare in Giappone a mangiare katsudon e dormire per terra.»

     Viktor scoppiò a ridere.

     «Non dire sciocchezze: non dormo per terra.»

     Yuri inclinò la testa, considerando per un attimo la possibilità di calciare la rotula destra di Viktor con la punta del suo merdoso pattino blu. Sospirò. Era stanco. Non fisicamente, non ancora, almeno (per quanto ormai fosse anche stanco di essere continuamente e così facilmente stanco). Ma era stanco di Viktor che giocava a fare… l’amico? Il fratello maggiore? Il saggio consigliere?

     Penoso.

     Voltandosi di nuovo verso il parco, Yuri fissò lo sguardo sugli alberi fitti che si ammassavano lungo l’orizzonte della piccola isola. Se doveva dire a Viktor quello che voleva dire, non poteva farlo guardandolo negli occhi.

     «Senti, Viktor. Sei stato… gentile a venirmi a trovare in ospedale, eccetera eccetera. Davvero. Ma non sei il mio coach,» non hai mai avuto intenzione di diventarlo, «e non mi devi niente. E dovresti davvero tornare in Giappone prima che quel Yuuri ridiventi un maiale da macello.” Un sorrisetto ironico gli si disegnò sul volto mentre finalmente trovava il coraggio di tornare a guardare Viktor. «Fra l’altro, ora hai davvero qualche chance di farlo arrivare alla finale del Grand Prix.» Poggiò i gomiti alla balaustra, disegnando con la punta del pattino sinistro piccoli cerchi sul ghiaccio. «Chissà, magari vengono meno altri 4-5 pattinatori e riesci addirittura a fargli vincere una medaglia.»

     Viktor sospirò, poggiandosi a sua volta alla balaustra.

     «Sei pessimo come al solito, Plisetsky.» Commentò, per nulla impressionato dal discorso di Yuri. «E so bene che non ti devo niente. Non è per questo che sono ancora in Russia. Piuttosto, sei tu che mi devi qualcosa.»

     Yuri spalancò gli occhi, trattenendo a stento un verso di sconcerto. Viktor non poteva davvero rinfacciargli…

     Non è stata colpa mia! Le parole gli si strozzarono in gola. Non lo era stata. E poi, se Viktor non fosse andato in Giappone, tanto per cominciare, Yuri non lo avrebbe seguito, e non ci sarebbe stato nessun Terme sul ghiaccio e nessuno stupido Agape ed Eros e niente di tutto quello sarebbe successo!

     Neanche si era reso conto di aver messo nello zaino quello stupido costume. Se n’era ricordato solo quando…

     «Mi devi un debutto nei Senior con una mia coreografia, se non sbaglio.»

     Incrociando le braccia, Yuri si sporse leggermente fuori dalla pista, sollevato che Viktor non si stesse riferendo a quello che lui credeva, e allo stesso tempo amareggiato — per usare un eufemismo — come ogni volta che ripensava al suo debutto nella categoria Senior, al momento in cui sarebbe entrato anche lui nell’arena dei giocatori veri, dei grandi. A quel momento che aveva aspettato tutta la vita, che aveva inseguito lottando con le unghie e con i denti, e che gli era stato strappato via.

     Solo un anno. Yakov la faceva così facile. Hai solo quindici anni, hai tutto il tempo del mondo.

     Yuri si dondolò sulle punte dei pattini, tenendosi alla balaustra. «Sì, già. Beh, non è che io abbia molta scelta.»

     «Sì, invece.» Viktor continuava a sorridere, ma la sua voce era serissima. «Non sarai in perfetta forma per il Grand Prix, ma sarai abbastanza in forma da partecipare.»

     Yuri lanciò a Viktor un’occhiata assassina: se osava dire una roba tipo l’importante è partecipare, avrebbe davvero ceduto alla tentazione di infilzargli una lama nel ginocchio.

      «Hai già ripreso ad allenarti, potresti tranquillamente ottenere un buon piazzamento. Ad essere onesti, sono