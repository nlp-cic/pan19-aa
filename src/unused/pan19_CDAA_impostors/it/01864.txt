segno di resa. «Certo che lo sapevo. Sono nel Branco di Derek. E vivo qui. Difficile ignorare certe cose».

Scott è oltraggiato. Semplicemente oltraggiato. Si volta di nuovo verso Stiles: «Isaac lo sapeva!», urla di nuovo. E il suo odore cambia per comprendere qualcosa di simile alla… gelosia? No. L’imbarazzo. Scott è rosso come un peperone e non riesce a incontrare lo sguardo di Isaac. E perché diavolo Scott dovrebbe essere imbarazz- Derek quasi si strozza con la sua stessa saliva. «Oh», sussurra, sconvolto dall’orrore.

Isaac gli lancia uno sguardo interrogativo.

Lydia sceglie quel momento per scendere dal piano di sopra.

«Ci sei dentro anche tu?», le chiede Scott, esasperato.

Lydia si ferma a metà rampa e inarca un sopracciglio. «Ovvio», dice, e si avvicina per infilzare un involtino primavera. Derek non ha alcun dubbio che abbia capito alla perfezione quanto sta accadendo.

Scott si lascia cadere sul divano. «Chi altri lo sa, Stiles? Tuo padre?»

Stiles fa una smorfia. «Ti ha dato di volta il cervello? Perché dovrei mettere mio padre al corrente di tutto?», scuote la testa. «Finirebbe con lo sparare a qualcuno», indica Derek.

Scott annuisce, rassegnato.

Derek solleva lo sguardo quanto basta per essere testimone del momento in cui Isaac mette assieme tutti i pezzi. «Oh», sgrana gli occhi l'altro, spostando l’indice tra Stiles e Derek e poi di nuovo verso Scott come un metronomo impazzito. «Scott», tenta, perché Isaac non è come Lydia e possiede un’anima e uno spirito compassionevole, «non credo che tu capisca…»

«Davvero no», lo interrompe di nuovo l’altro. «Davvero non lo capisco. Lo sapevate tutti e io l’ho scoperto grazie alla ragazza del supermercato».

Sarebbe un buon momento perché Stiles capisse che lui e Scott stanno avendo due conversazioni completamente diverse. Ma Stiles essendo Stiles e la fortuna di Derek essendo la fortuna di Derek, non è questo che accade.

Invece, Stiles caccia indietro la testa come se si fosse ricordato qualcosa di terribilmente divertente e dice: «Oh, sì: l’incidente coi preservativi».

Derek vuole ritirare la sua dichiarazione precedente. Isaac non possiede un’anima, né tantomeno uno spirito compassionevole. Altrimenti a questo punto non si sarebbe unito a Lydia nella sua risatina senz'anima e senza spirito compassionevole.

Scott è troppo sconvolto per far altro che impallidire. Altra cosa che Stiles non nota, ovviamente, perché opta per voltarsi verso Derek e peggiorare ulteriormente la situazione: «Non credevo avrebbe fatto la spia su di noi. Senti, Scott», dice, prendendo posto sul divano, «mi spiace che tu l’abbia dovuto scoprire così… e dalla sorella di Greenberg, poi».

Derek non ha idea di chi questo Greenberg sia, a parte che condivide del DNA con la sua NEMESI, ma Scott deve saperlo bene perché i muscoli della sua guancia hanno uno spasmo involontario e le punte dei suoi artigli cominciano a forare i cuscini del divano.

«Non volevamo crearti altri problemi», continua Stiles, con un’aria così rammaricata che Derek fa quasi fatica a riconoscerlo.

«Crearmi problemi?», ripete Scott.

E Stiles, che ha un talento incredibile per questo genere di cose, fa: «Dopo la storia con Allison non mi sembrava una grande idea sbatterti in faccia certe cose».

Isaac deve portarsi due mani davanti alla bocca dopo questa sconcertante dichiarazione. Lydia ha gli occhi che brillano in falsa commozione: «Aww», tuba, mentre Derek progetta di strozzarsi con la salsa agrodolce rimasta sul tavolino.

Scott si sgonfia come un pallone bucato. Non c’è più una traccia di rabbia in lui; anzi, Derek riesce persino a odorare qualcosa di molto simile al rimorso. «Oh, Stiles, sei così stupido», dice; e abbraccia Stiles come se avesse appena avuto una rivelazione che gli ha cambiato la vita.

A quel paese la salsa agrodolce! Derek sente il bisogno fisico di accoltellarsi con una bacchetta cinese. Fa per dire qualcosa, qualsiasi cosa, ma quando solleva la testa si trova gli occhi di Scott puntati addosso: due fessure che sembrano minacciarlo di intenso dolore fisico.

«Se è questo quel che vuoi, Stiles», mormora Scott, senza smettere di fissare Derek.

Stiles, nella sua beata innocenza, non se lo sogna nemmeno di contraddirlo. «Certo che è quello che voglio», si svincola dall’abbraccio. «Almeno adesso possiamo lavorare tutti assieme, no?...», batte il palmo sulla spalla di Derek, che digrigna i denti.

Lydia e Isaac annuiscono in modo eccessivamente entusiasta.

*

Sillogismo. L’intero mondo è contro Derek. Derek è quindi libero d’incolpare il mondo intero.

*

«Quando hai intenzione d’informare Stiles che siete in una relazione?»

«Lydia…»

Lydia si passa un batuffolo di cotone sulle unghie. «Perché, te lo devo dire, Derek: Stiles non è il mio tipo, ma ci sono diverse persone a scuola che trovano il suo nuovo look… accattivante».

Stiles. Accattivante. «Il suo nuovo look?»

«Ha miracolosamente trovato un taglio di capelli che non gli sta troppo male», ammette Lydia. «Ma sono