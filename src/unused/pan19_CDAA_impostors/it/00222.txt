, ma nemmeno poi troppa. Forse non era mai stato bravo a mentire, ma simulare quel malessere era stato facile: pallore e occhiaie li aveva ereditati dalle ultime tre notti insonni, ed era bastato lamentare un forte mal di testa e fingere delle vertigini durante la lezione di diritto, per essere all’istante spedito a riposare. Un vero e proprio ordine, non un consiglio.A portata di mano, sul tavolo, c’era una tazza d’infuso contro il mal di testa; non ne aveva bisogno, ma l’aveva sorseggiata quasi tutta, tanto per rendere la finzione più credibile. Era stato Jaldon in persona a portargliela e, in quella mezz’ora in cui gli aveva tenuto compagnia, l’aveva anche burberamente rimproverato per essersi stancato a tal punto. Logorarsi troppo, sui libri come in qualsiasi lavoro, era controproducente, se non dannoso: bisogna sapere quando fermarsi e riposare. Era un concetto semplice, anche alla portata dei bambini, possibile che un ragazzo intelligente come lui non ci avesse badato?Dietro quella ramanzina si percepiva chiaramente la preoccupazione, e Roshan ancora si sentiva un po’ in colpa verso l’insegnante, ma non abbastanza da confessare l’inganno.Dal divano su cui stava disteso aveva vista sulla terrazza; le porte a vetri erano aperte e poteva vedere un cielo blu intenso, libero da nuvole. Ogni tanto gli arrivava qualche refolo di piacevole brezza e un tenue profumo di fiori; forse, pensò, avrebbe potuto andare lì, all’aperto, per godere almeno un po’ di quella magnifica giornata.Ci rifletté qualche secondo, e decise che in fondo non aveva voglia di muoversi. Stirò il collo all’indietro, chiudendo gli occhi e detestandosi per quell’apatia, e in quel momento sentì bussare alla porta. Si raddrizzò, e voltandosi verso di essa invitò a venire avanti.Il senso di colpa ebbe un nuovo guizzo, nel vedere il dezar fare ingresso con l’apprensione sul volto. “Roshan, come ti senti? Jaldon mi ha detto che sei stato male.” Lui sorrise, facendo un vago gesto con la mano. “È solo affaticamento, e un po’ di vertigini se mi alzo in piedi… niente di grave.”“Non sarebbe meglio consultare un medico?”“No!... no, insomma, mi sembra un’esagerazione. Forse negli ultimi tempi mi sono stancato troppo, e il mio fisico ha deciso di chiedere una pausa senza consultarmi. Un po’ di riposo sarà sufficiente.” Il dezar sedette sulla poltroncina accanto a divano, ma dalla sua espressione non sembrava del tutto convinto. “Dico davvero. E Jaldon ha pensato bene di assicurarsi che mi riposi sospendendo tutte le lezioni per una settimana… mi ha anche vietato di studiare per conto mio, o di leggere troppo a lungo. Dice che devo riposare anche la mente, non solo il corpo. Finirò con il morire di noia!” Il dezar sorrise, annuendo, con una punta di divertimento. “Jaldon non ha torto. Hai sempre fatto più del necessario, e avuto molto più senso del dovere di quanto sia lecito aspettarsi da un bambino prima, e da un adolescente poi. Rallentare il ritmo non può certo nuocerti. E non parlo di una settimana soltanto.”“A me non pesa, anzi! E poi voglio qualcosa di cui poter essere orgoglioso… e che possa rendere orgoglioso anche voi.”“Lo sono già, e lo sono sempre stato; a dire il vero non mi dispiacerebbe se per una volta tu ti comportassi in modo irresponsabile come si addice a un ragazzo tanto giovane. Troppa diligenza, figliolo, potrebbe farti invecchiare prima del tempo.”“Magari non sono davvero diligente – ridacchiò Roshan – magari ho solo una personalità noiosa.”“No, non direi proprio.” Roshan mormorò un ringraziamento e abbassò li occhi, chiedendosi che ne avrebbe pensato il dezar dell’enorme irresponsabilità che era la sua relazione con Trahern; quella da sola compensava tutta la sua coscienziosità, e ogni mancato colpo di testa, qualsiasi grana, intemperanza e atto irragionevole dai suoi nove anni fino a quel momento. “Per oggi è bene che tu ti riposi, ma domani e dopodomani saranno i giorni conclusivi della Mezza Estate… i più belli e ricchi. Sarebbe un peccato se ti perdessi i banchetti e le feste che abbiamo organizzato. So che i balli non t’interessano molto, ma ci saranno altri spettacoli privati, concerti, competizioni di scherma e di tiro con l’arco. Spero davvero che te la sentirai di venire.”“Ma certo! Come ho detto, è un po’ di stanchezza; domani starò benissimo.” Roshan sorrise, ma avrebbe desiderato solo poter dormire attraverso tutti e due i giorni successivi. Forse sarebbe riuscito a trovare una scusa per prolungare la propria assenza, ma sarebbe stato difficile: non voleva insistere sul malessere, per non destare inutili preoccupazioni, e con Jaldon che aveva sospeso le lezioni gli restavano ben pochi pretesti cui aggrapparsi. Disertare del tutto i banchetti e le occasioni sociali sarebbe stato visto come un atto di scortesia, e l’unica spiegazione che avrebbe avuto da dare non era certo confessabile.Avrebbe dovuto andare e, di nuovo, vedere… “Sì, va tutto bene – riprese, e si accorse che la parvenza di allegria era scomparsa dalla sua voce, lasciando il