Lavanda Brown.

«Si?»

Lavanda ridacchiò. «Di nuovo perso nei tuoi pensieri, Neville? Sai, penso che Harry Potter abbia ragione, dovresti ascoltarlo.»

In pochi attimi Neville fu certo di aver raggiunto un bel color rubino, molto intonato alla sua vecchia Casa. «Io… tu…» sbuffò qualcosa che nemmeno lui capì, prima di continuare. «Sei molto inquietante quando fai così, sai?»

«Sciocco, c’è un motivo se insegno divinazione, sai?»

Forse era meglio evitare di accennare che tutti sapevano di come i fantasmi facessero la spia per lei, in giro per il castello. Neville spostò lo sguardo sulla Sala colma di studenti, tutti presi dal loro pranzo e dalle chiacchiere, prima di riportarlo sulla tavolata degli insegnanti e su uno in particolare: il Preside.

Severus Piton sembrava lo stesso uomo che anni prima aveva insegnato loro pozioni; aveva attraversato una guerra che aveva colpito più lui che molti di loro eppure, se non si contavano le profonde cicatrici alla gola – unico segno visibile delle ferite che gli avevano rovinato la voce per sempre – sembrava intoccato, come se il tempo su di lui non avesse avuto effetto.

E ogni volta che Neville si soffermava a osservarlo, sentiva di innamorarsi un pochino di più.

Non sapeva com’era successo, non era mai stato bravo in certe cose; un giorno, qualche anno dopo essere diventato professore, si era reso conto di come si ritrovasse a cercarlo in ogni occasione possibile, quasi Piton avesse su di sé un Incantesimo Attirante. Ci aveva pensato così tanto da stare male. Lentamente, come un’orchidea – il più bell’esempio di pianta parassita gli venisse in mente – il timore verso quell’uomo si era trasformato diventando dapprima ammirazione ed infine… amore. E quanto ci aveva messo anche solamente a pensare quella parola, tanto, troppo profonda per descrivere un sentimento fondato sul nulla.

Eppure l’uomo che gli sedeva davanti ogni giorno ai pasti si era rivelato così profondo, tormentato, così semplicemente coraggioso e buono – e forse l’aveva anche idealizzato, ormai, a forza di scervellarsi. Ma un uomo che aveva fatto tanto, senza pretendere nulla in cambio, non era forse il chiaro esempio di un uomo buono?

Neville si rese conto di essersi di nuovo perso nei meandri della sua mente quando Lavanda, accanto a lui, si schiarì la voce e nel riscuotersi i suoi occhi si ritrovarono incatenati a quelli neri e profondi del Preside. Il giovane professore di Erbologia boccheggiò, preso alla sprovvista dall’ardore che quegli occhi gli trasmisero in un misero secondo, prima di scostarsi nuovamente. Perso quel contatto tanto desiderato, a Neville sfuggì di mano la forchetta che cadde a terra tintinnando e facendolo arrossire ancora di più.

«Dannazione,» esclamò.

Non andava bene. Non andava per niente bene.

 

Fu soltanto due giorni dopo che Neville decise di darsi una mossa, e decise di farlo sfruttando il suo incontro mensile obbligatorio con Severus.

«Preside?» Neville bussò e attese che la porta si aprisse da sé, prima di entrare con il suo prezioso carico ben stretto tra le mani. «Vi ho portato le radici di Mandragola e i germogli di Artemisia per l’unguento.»

Il suo cuore perse un battito quando, entrato nello studio, i suoi occhi poterono posarsi su Piton. Il Preside sedeva al centro della stanza, era chino sulla sua scrivania e non si distolse dal suo intento nemmeno quando Neville gli si avvicinò.

«Appoggia tutto lì.»

Neville trattenne il fiato, come ogni volta che udiva quel sussurro che era ormai la voce di Severus Snape.

«S-si.»

Posò con cautela il contenitore con le piante, ma non se ne andò come faceva sempre. In realtà non fece nemmeno nulla, si limitò a restare fermo immobile davanti a quella scrivania, come pietrificato. Lodò se stesso per come riuscì a restare fermo anche quando Piton alzò la testa, e un sopracciglio, a chiedergli silenziosamente cosa ci facesse ancora lì.

«S-Severus, io…»

Neville si interruppe subito dopo quelle prime due parole, quando Piton sgranò appena appena gli occhi in risposta all’uso del suo nome proprio, fino a quel momento mai pronunciato dalle sue labbra. Mentalmente, Neville pensò che fosse il peggior inizio di sempre, soprattutto quando Severus fu costretto ad incitarlo.

«Devo somministrarti una pozione calmante o ce la fai da solo?» gli chiese, nel suo ormai tipico sussurro.

Neville non si rese nemmeno conto di torcersi le mani.

«Io –  ecco io volevo solo…»

«Per l’amor di Salazar non balbettare Paciock, sei un insegnante adesso.»

Che Godric gli desse la forza, come poteva Harry dire che Severus fosse innamorato di lui, quando lo aggrediva sempre in quel modo?

«Chiedo scusa,» mormorò, prima di stringere i denti e prendere il coraggio a due mani. Era arrivato fino lì, non si sarebbe certo arreso adesso. «Ho parlato con Harry, alcuni giorni fa. Mi ha detto delle cose.»

Quello sembrò attirare l’attenzione del Preside, che strinse il pugno sulla piuma che teneva in mano. Fu sicuramente un miracolo se non si ruppe.

«Quali cose?»

Neville prese fiato. «Mi ha confidato di essersi… come dire, dichiarato. Ma voi – tu