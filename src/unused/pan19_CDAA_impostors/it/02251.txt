da letto, con una mano protesa verso i ciocchi spenti, a gettare un Incendio di seguito all’altro fin tanto che, dopo settimane di inutili tentativi, era comparsa una fioca scintilla. Ricordava quanto era stata dolce l’ondata di trionfo che lo aveva travolto, più inebriante della prima volta in cui aveva lanciato un incantesimo. Anche allora si era trattato di un Incendio. Ed ecco il motivo per cui aveva spinto Harry a iniziare con il Wingardium Leviosa. Vi era sempre qualcosa di speciale nel primo incantesimo di un mago.

Con un gesto della mano, Draco annullò il Sortilegio Scudo. «Forza, fammi vedere.»

Harry aggrottò di nuovo la fronte, scettico. «Senza il Protego? Vuoi che distrugga l’ufficio?»

Draco roteò gli occhi al cielo di fronte alle sciocchezze di Harry. «Dubito che una manciata di biglie manderebbe all’aria l’ufficio. Dai, fammi vedere.»

Harry si mordicchiò il labbro inferiore e allungò una mano sopra le biglie posate sul ripiano della scrivania. Si concentrò corrugando la fronte, e quindi disse: «Wingardium Leviosa!».

Nove biglie su dieci si innalzarono fino al soffitto. Draco sorrise e le fece Evanescere con un colpo di bacchetta.

«Ce l’hai fatta» disse. «Ci sei riuscito.»

«Ma non ho sollevato la biglia rossa» replicò Harry. «E le altre sono schizzate fino al soffitto.»

«Ma le stavi controllando. Non hanno svolazzato per tutta la stanza» rispose Draco. «A essere sinceri, dubito sarai mai capace di sollevare soltanto la biglia rossa. Con più tempo a disposizione, forse potresti tenere le altre a un’altezza meno elevata, ma per ora è il massimo che tu possa fare.»

Harry si passò una mano tra i capelli. «Allora perché hai voluto che mi esercitassi su qualcosa che fin da principio sapevi che non avrei portato a termine?»

«Per indurti a perseguire un obiettivo al di là delle tue capacità» disse Draco, ma Harry appariva ancora frustrato e abbattuto, così proseguì: «E i tuoi miglioramenti sono stati incredibili, non dubitarne neppure per un istante». Guardò Harry per un momento, poi sorrise. «In effetti, credo tu sia pronto per procedere con la formazione affrontando il livello successivo.»

 

****

 

Harry tornò nel suo ufficio dopo pranzo e trovò Draco che sfogliava attentamente il Manuale delle Regole e Direttive per gli Auror, con gli occhiali che gli erano scivolati sulla punta del naso, intanto che leggeva, e un dito che scorreva lungo le fitte colonne di testo.

«Ma come? Non lo avevi già imparato a memoria?» domandò Harry, mentre si sfilava la veste.

Draco chiuse il Manuale e scrutò Harry al di sopra della montatura degli occhiali. «A differenza di alcuni Auror, che potrei persino citare, preferisco tenermi sempre aggiornato, quando si tratta di regolamenti» ribatté un po’ troppo sulla difensiva, e spinse il pesante tomo di lato con un colpo di bacchetta. Quindi continuò, prima che Harry avesse il tempo di replicare. «Williamson ci ha inviato altri registri appartenenti a Unalloyed, dove sono stati annotati i clienti dell’ultimo anno. Te ne ho lasciato una parte da analizzare sulla tua scrivania.»

Con crescente sgomento, Harry si voltò e scorse due pile di cartelle che torreggiavano dal ripiano della scrivania. «Sono molto più numerosi dell’ultima volta.»

«L’ultima volta l’elenco riguardava esclusivamente i clienti che si erano recati di persona presso il negozio di Diagon Alley» disse Draco, appoggiandosi allo schienale della sedia e infilando le mani dietro la testa. «Stavolta hanno aggiunto anche tutti gli ordini arrivati via gufo.» Sorrise e Harry fu certo che avrebbe odiato qualunque altra cosa Draco fosse in procinto di dire. Non ne rimase deluso. «E comunque quelli vanno solo dalla A alla E. Il resto ci attende al piano di sotto, in archivio.»

Gemette. «E perché gli altri non possono darci una mano? Quello della Verve non è nemmeno un nostro caso. Facciamo solo da consulenti.»

«Perché tutti mi odiano» rispose Draco allegramente, afferrando una cartella che pendeva dal suo cumulo e aprendola sul ripiano della scrivania. Prese una piuma dal portapiume e la inchiostrò con ordine. «E poi detestano ammettere che in questo tipo di indagini procedo più speditamente della maggior parte degli Auror.»

«Solamente perché te ne stai qui quasi tutta la notte» mormorò Harry.

«Non che non abbia di meglio da fare» disse Draco senza sollevare lo sguardo. Aggiunse tre segni in rapida successione sul suo documento.

«Posso osare domandarti quante possibilità ci sono di rientrare a un orario decente stasera?» sospirò Harry.

«Nessuna» replicò Draco vivacemente. «Rassegnati, Potter, e sarà tutta in discesa.»

Harry sospirò lasciandosi andare sulla sedia, e cominciò.

Alle sette ne aveva avuto abbastanza. Gli facevano male gli occhi, e la testa, e le spalle erano indolenzite, dopo ore chino sulla scrivania. Si alzò e si stiracchiò.

«Forza, Draco, ce ne andiamo.»

«Non abbiamo terminato» mormorò Draco.

«Sì, invece. Non intendo rimanere qui un minuto di più o rischio di finire al manicomio.»

«Non preoccuparti. Va’ pure. Volevo dire a casa, non al manicomio.» Draco fece un