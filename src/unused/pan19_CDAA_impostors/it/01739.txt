troppo sfigato per questo mondo di pazzi, si disse, strizzando con forza gli occhi, i telefono stretto tra le mani e il 911 già composto sulla tastiera. 

Quando però tutto ciò che sentì fu solo un ringhio – e pure abbastanza familiare – aprì gli occhi, venendo subito dopo strattonato fuori di lì.

«Cosa--» cominciò, richiudendo poi la bocca, non sapendo come continuare e finendo quindi per fissare la schiena del suo salvatore dal tempismo perfetto e la solita giacca di pelle nera – davvero, qualcuno doveva convincerlo a comprarsi qualcosa di nuovo. Qualcuno tipo lui. O magari qualcuno con un po' più di senso estetico, ecco. «Che ci fai tu qui?» domandò quindi, dandosi un A+ perché, ehi, era un'ottima domanda, quella!

Derek continuò a camminare e a trascinarlo, e gli lanciò una singola occhiata, prima di ritornare a concentrarsi sui corridoi vuoti che si snodavano davanti a loro. Abbastanza inquietanti, in effetti. Che fine avevano fatto tutti?

«Ti sto salvando la vita» rispose e ah-ah-ah, ma che simpatico, davvero.

«Avevi detto che non potevi. Problemi con il branco, hai scritto» gli ricordò, perché, che cavolo, si era tenuto libero per lui ed era stato mollato come un cretino per i cuccioli – Isaac, sicuramente. Era sempre colpa di Isaac, per Stiles. 

«Ho risolto» tagliò corto lui, trascinandolo per il polso oltre la porta d'ingresso e le scale. Solo in quel momento Stiles si rese conto che il sole era ormai calato e l'aria si era caricata della tipica umidità notturna. 

Per quanto tempo era scappato? Quanto diavolo era rimasto nascosto?

Derek lo guidò verso i dormitori; fiutava l'aria, fermandosi bruscamente e deviando la direzione quando qualcosa faceva scattare il suo sesto senso. Stiles non poteva che essergliene grato, perché credeva di aver consumato tutta la sua fortuna schivando quelle frecce.

Un gruppetto di studenti gli passò accanto, ridendo, e qualcuno gli lanciò un'occhiata interessata – più a Derek che a lui, okay –, ma i due continuarono per la loro strada, risalendo le scale dell'edificio fino al piano dov'era la sua camera. 

Jeff, il suo compagno di stanza, non c'era, e questo gli fece tirare un sospiro di sollievo, perché significava non dover dare spiegazioni su Derek.

«Credeva che tu fossi un licantropo» esordì proprio quest'ultimo, lasciandolo finalmente andare.

«Cosa?» sbottò lui, occhi sgranati ed espressione disperata. Perché, perché, perché la sua vita finiva sempre per essere un'assurdità senza fine? E, soprattutto, perché finiva sempre per essere colpa degli stupidi lupi mannari?

Derek non parve impressionato dalla sua disperazione – perché era una persona orribile, ecco perché – e continuò a fissarlo arcigno, braccia al petto, muscoli gonfi e tutto il resto del repertorio. «Perché?» domandò, e Stiles allargò le braccia, esasperato. «Stiles» lo incalzò, facendolo sbuffare esasperato.

«Davvero, non lo so! Forse nella mia vita precedente ho fatto qualcosa di davvero terribile per cui adesso finisco perennemente nell’essere minacciato di morte, non lo so!» sbottò, sfilandosi la tracolla e lanciandola sul letto; l’altro fissò la sua borsa e ne estrasse qualcosa.

«O forse per via di questo» disse, mostrando un quaderno rosso su cui spiccava una triscele disegnata a penna. 

Oh. Oh.

Stiles gonfiò le guance, rilasciando il fiato in uno sbuffo. 

«Oh... sì, potrebbe anche essere per quello» ammise.

 

***

Okay. Okay, quindi, tecnicamente era colpa sua. Okay, poteva conviverci, tanto non era certo la prima volta, no?

E poi, davvero, quante probabilità c'erano che incontrasse un cacciatore di licantropi al college? Evidentemente, o erano molte, o la sua sfiga aveva deciso di fare doppi turni. Propendeva di più per la seconda, sinceramente.

Sospirò, strofinando le mani tra loro, e si beccò un'occhiataccia dell'altro, fermo al lato della finestra a guardare fuori – in cerca del loro piccolo amico arciere. Erano al buio, con la sola luce della luna a filtrare dalle tende della camera, e in assoluto silenzio. Almeno fin a quel momento.

«Allora...» cominciò, perché tutta quella calma iniziava a innervosirlo. Derek gli rivolse l'ennesimo sguardo cupo, ma non gli intimò di tacere, quindi lui lo prese per un buon segno. «Hai risolto» disse, riferendosi al fatto che fosse lì, dopo avergli dato buca quella mattina. Per un attimo si chiese dopo quanto si fosse messo in viaggio – e quanto avesse corso per essere lì appena in tempo per salvarlo. Avrebbe lavato la Camaro per ringraziarla.

«È quello che ho detto» confermò, lasciando andare la tendina e tornando verso di lui. 

Era strano. Per un attimo, seduto sul letto, con Derek che lo sovrastava, tutto ombre scure e punti luce, gli sembrò di essere tornato ad avere sedici anni, con la stessa stretta allo stomaco di ansia e morbosa fascinazione per quel tipo lugubre che girava attorno a Scott.

Sorrise e poi ridacchiò, scuotendo la testa alla domanda negli occhi dell'