era trasformata in qualcosa di più?
Eppure, nonostante ci avesse pensato spesso, non era mai riuscito a trovare una risposta.
Forse perché, semplicemente, non c’era.
Fin dalla prima volta che l’aveva incontrata, mentre tentava di difendere con tutte le sue forze quel libro, aveva capito che era una persona speciale. E infatti, nonostante aiutarla gli avesse causato un’inchiesta interna e molte occhiate oblique da parte di quei colleghi che consideravano la sua azione più un capriccio che il semplice tentativo di aiutare una ragazzina in difficoltà, lui non si era mai pentito di quel che aveva fatto: se più persone si fossero comportate come quella ragazza, si era detto, e avessero manifestato il proprio dissenso contro la censura, forse il Comitato per il Miglioramento dei Media non avrebbe avuto tutto quel potere.
Solo che, purtroppo, non funzionava così. Facendo parte di un gruppo militare, lui era costretto a rispondere a delle regole e a seguire una rigida disciplina: qualunque fosse la sua opinione su certe questioni, doveva tenerla per sé o comunque far sì che non interferisse con il proprio lavoro.
Proprio quello che aveva cercato di ficcare in testa a quella zucca vuota. Non era sicuro di esserci riuscito, nonostante tutti quegli anni: Iku aveva imparato a essere meno istintiva, a contare almeno fino a dieci prima di agire; eppure, la sua sete di giustizia, il suo amore per i libri e l’odio verso la censura spesso avevano ancora la meglio e si lanciava ancora troppo spesso in azioni che lui non condivideva.
E, in fondo, era questo che aveva ammirato di lei, anni fa, e quello che, oggi, amava dal profondo del cuore.
Quindi, sì, poteva dire di aver amato da sempre Kasahara.
Ma questo non rispondeva alla domanda che gli aveva posto Komaki.

 

 



***




 



«E tu?» domandò all’improvviso Doujou, mentre continuava a fissare la neve che, adesso, aveva iniziato a cadere più velocemente, «Qual è stato il momento in cui hai capito di amare Marie-chan?»
Lo sguardo di Komaki si addolcì al pensiero della ragazza: «Quando il Comitato per il Miglioramento dei Media mi rapì e lei venne a salvarmi insieme a voi» rispose pronto «Quando la vidi lì, così fragile e minuta, ma nonostante tutto risoluta davanti a tutti quei soldati, capii che Marie-chan non era più una bambina da proteggere, spaventata da quel mondo troppo rumoroso che non riusciva più a raggiungere, ma una donna forte e decisa, che sa esattamente cosa vuole dalla vita».
«Già».


Una donna forte e decisa che sa cosa vuole dalla vita.


Anche a lui, in fondo, era accaduta una cosa simile, anche se non l’aveva immediatamente capito.
Sentendosi quasi colpevole per la scelta che lei aveva fatto – un percorso che non avrebbe mai intrapreso, se lui non fosse intervenuto, quel giorno – aveva fatto di tutto per far sì che lei se ne andasse: benché fosse una donna, l’unica della task force, non l’aveva mai trattata con riguardo e nonostante, fisicamente parlando, i suoi risultati migliorassero a vista d’occhio, lui aveva cercato sempre una scusa per rimproverarla – non che fosse difficile, comunque: avere un temperamento troppo simile, gli rendeva anche più semplice capire quando ne avrebbe combinata una delle sue.
Eppure, i mesi passavano, ma la sua tenacia non vacillava di un millimetro. E a quel punto si era arreso all’evidenza e aveva cercato di proteggerla come poteva, magari evitandole quegli incarichi troppo rischiosi.
Inoltre, la scoperta che non avesse detto la verità ai suoi genitori sul proprio lavoro faceva sì che si ritenesse in qualche modo ancora più responsabile per la sua sicurezza.
Come un fratello maggiore, ecco.
Un fratello maggiore che si preoccupa per la sua sorellina. E poco importava che lei di fratelli ne avesse già due.

Per quanto tempo si era ripetuto questa sciocchezza?
In realtà non ne aveva idea. Ma ne era stato davvero convinto per molto, molto tempo. Persino quando lei le aveva parlato del suo Principe, lui aveva negato con tutte le sue forze che quell’irritazione alla bocca dello stomaco fosse dovuta a un attacco di gelosia verso il suo io passato – quello che in quegli anni aveva cercato di cancellare – e aveva continuato a pensare che era soltanto una sensazione di disagio dovuta a tutta quella assurda situazione.
Poi era arrivata la missione al museo della storia dell’informazione e tutte le sue paure, di colpo, si erano materializzate: come avrebbe potuto guardare i suoi genitori dritto negli occhi – no, come avrebbe potuto lui considerarsi un uomo – se le fosse accaduto qualcosa? Perciò, contro il parere di tutti, non l’aveva voluta sul campo di battaglia e le aveva affidato una missione semplice, quella di fare da scorta al comandante Inamine.
«Tu non hai potenziale combattivo rispetto a Tezuka, perciò ti ho lasciata fuori»,** le aveva detto, freddo, quando lei, comprensibilmente, aveva chiesto spiegazioni su questa scelta.
«Non crede in me, Doujou-kyoukan?»
Aveva letto dolore, nei suoi occhi, rabbia e sconforto per quelle parole che sapeva benissimo essere ingiuste; ciò nonostante, aveva proseguito, implacabile: «Mi hai dato mai ragioni per credere