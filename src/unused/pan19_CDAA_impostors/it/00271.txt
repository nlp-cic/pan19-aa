.

“Non ho un disordine alimentare, Harry. Ero solo a dieta. Non è tutta ‘sta gran cosa” ripete Louis, freddamente.

Harry capisce, allora. Louis sta cercando di mostrargli che sta bene. Che non è un problema per lui, mangiare, che non è anoressico. Soppesa le proprie opzioni: sa che non è vero, sa che non è semplice per Louis mangiare così tanto in una volta sola. E lo sa perché ha già iniziato a schiarirsi la gola. Non sa se ha l’energia per ribattere e ricominciare a discutere, però, e alla fine Louis sta mangiando.

“Okay, grazie per non aver discusso a riguardo. Voglio solo che tu sia in salute” controbatte con dolcezza.

“Certo.” La risposta di Louis è breve, mentre si alza dalla scrivania.

“I ragazzi dovrebbero essere usciti per venire a lezione, vuoi tornare a casa?” chiede Harry.

“Sì” dice Louis. “Devo solo andare in bagno, poi torno.”

Harry si acciglia.

“Ehm—Sì, devo andarci anche io, quindi vengo con te” annuncia, cercando e fallendo nel tentativo di sembrare casuale.

“Gesù Cristo, Harry! Pensi davvero che vomiterò nei bagni comuni del tuo dormitorio?” sbotta irritato.

Louis parla della paura di Harry come se fosse qualcosa di completamente assurdo, ma egli sa che non ci sarà nessuno in giro perché le lezioni sono iniziate, così come sa anche che Louis è impaziente di vuotare il proprio stomaco. Si domanda se sia diventata più una compulsione che un bisogno, ora come ora. Se magari Louis senta il bisogno di vomitare anche se non è stato costretto a mangiare così tanto. Si domanda se a Louis piaccia il bruciore che provoca il vomito nella sua gola, allo stesso modo in cui a Gemma piaceva muovere la lama sulla sua pelle.

“No, Lou. Devo davvero andarci” risponde Harry, con attenzione.

Louis gli rivolge un’occhiata bieca e quello sguardo gli conferma che la sua preoccupazione non era infondata.

“Brutto stronzo” borbotta Louis, mentre cammina oltre Harry e fuori dalla porta.

Harry si limita a sospirare e a seguirlo a distanza di sicurezza verso i bagni. Cerca di convincersi che Louis non lo pensasse davvero. È come un animale spaventato che si nasconde sul fondo della gabbia, ma che prova ad attaccare ogni qualvolta qualcuno si avvicina troppo. È come un cagnolino che è stato picchiato così tante volte da aver dimenticato cosa si provi ad avere qualcuno che lo accarezzi gentilmente e che farà del suo meglio per attaccare il veterinario senza curarsi di quanto dolore provi. Sa che Louis si sente intrappolato e messo all’angolo ed Harry odia fare pressioni, ma qualcuno deve riparare i pezzi distrutti. Non importa quanto sia spaventoso per Louis, avere qualcuno così vicino.

Dopo il bagno, non dicono molto altro. Harry prende il proprio portatile e i propri libri per studiare a casa di Louis, mentre questi si cambia indossando un paio di pantaloni, un maglione e una giacca in denim sopra di esso. Usa la spazzola di Harry per domare il ciuffo, poi sistema la borsa sulla spalla. Harry la prende, però, sistemandola sulla propria e insieme allo zaino.

Louis non dice nulla, mentre si dirigono verso l’auto di Harry, e nemmeno durante tutto il viaggio che trascorre guardando fuori dal finestrino. Harry riesce a sentire solamente il suo lieve schiarirsi la gola, sopra le note di Lana del Rey intenta a risuonare attraverso le casse. Si domanda se sia perché prude dal bisogno di vomitare o se sia solamente un sintomo dovuto al continuo rigetto.

La tensione tra i due lo colpisce dritto al cuore. Come se i due organi fossero uniti da un elastico e Louis continuasse a indietreggiare, ad allontanarsi sempre di più, tirandolo e facendo sì che si stringa attorno al cuore di Harry. Fa male.

Louis si muove silenziosamente alle sue spalle mentre salgono nell’appartamento e poi sbloccano la porta senza una parola. Harry ha a malapena il tempo di poggiare le borse, prima che Louis si tolga le scarpe e si diriga nella propria stanza in fondo al corridoio. Fa per seguirlo, ma egli gli rivolge un’occhiataccia da oltre la spalla.

“Posso avere un po’ di privacy, o no?” domanda, irritato.

Tutto quello a cui riesce a pensare Harry è il cestino della spazzatura che Louis ha in camera e dentro il quale può rigettare.

“Perché?” chiede tristemente, in risposta.

“Ma che cazzo, Harry! Voglio restare solo!” replica sgarbatamente.

“Ma—Speravo—Se non vuoi fare nulla, possiamo solamente coccolarci nel letto o qualcosa del genere. Non dobbiamo parlare, non ti disturberò” dice Harry, in tono dolce. Allunga una mano in direzione di Louis per carezzargli dolcemente la spalla e scendere fino a quando non prende il suo palmo nel proprio. Gli occhi del più grande seguono il movimento dell’arto e poi risalgono lentamente per incontrare i suoi occhi. Harry quasi si aspetta che si discosti da quella presa, ma non lo fa. Il suo sguardo cerca quello dell’altro per un istante, prima di accigliarsi.

“Odio quando fai così” borbotta infine, scuotendo appena il capo.

“Faccio cosa?” chiede Harry, accigliandosi.