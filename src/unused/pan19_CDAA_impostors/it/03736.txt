«Il suo amore per le lingue lo porta a trascurare se stesso» commentò il re.

Nonostante la tranquillità di Hannon nel lasciarlo, Norue-nolo deglutì. Si sentiva come quando era stato interrogato, la tensione gli irrigidiva la schiena. Lanciò un’occhiata verso Tauriel. Era immobile, l’atteggiamento e l’espressione della guardia perfetta.

Era così diversa rispetto a prima, quando le aveva parlato.

Era così fiera.

«Mi è stato di grande aiuto e immagino abbia imparato più lui da me che io da lui» rispose Norue-nolo.

Il re sorrise. «Chi può dirlo?»

Norue-nolo raddrizzò la schiena, un brivido freddo che percorreva la spina dorsale nel vedere quel sorriso. Perché doveva sentirsi come sotto esame?

«Tauriel, puoi andare a chiamare Legolas?» disse re Thranduil.

Norue-nolo si voltò in tempo per vedere Tauriel trasalire. Lei schiuse le labbra, come se volesse dire qualcosa, ma finì per annuire con un cenno brusco e allontanarsi. L'altra guardia rimase immobile.

Ora Norue-nolo era solo con il re. Quel pensiero lo preoccupò. Cosa doveva aspettarsi?

Re Thranduil mise le mani dietro la schiena.

«Come puoi vedere il mio giardino è piccolo e sotterraneo. Ma crescono molte delle piante e dei fiori di questa regione». Il re si avvicinò a una pianta dalle foglie verdi e larghe e le sollevò, rivelando dei fiori appesi al ramo, una fila di campanelle bianche. «Questo, per esempio, è il Molteginocchia. Gli Uomini lo chiamano Sigillo del Re Silvano. Produce delle bacche dall'aspetto molto invitante, ma velenose».

Il re lasciò le foglie e Norue-nolo sollevò le orecchie. 

«Ci sono fiori diversi da quelli che vedi qui, nelle foreste in cui abiti?» chiese il re.

Forse Norue-nolo era troppo abituato ad avere a che fare con gli Uomini. Magari il re voleva davvero mostrargli il giardino e basta. 

Ma perché mandare via Hannon e Tauriel?

«Certo, onorevole monarca», Norue-nolo aggrottò le sopracciglia, «credo. Non mi intendo di piante e fiori, ma so che ambienti diversi sviluppano piante diverse».

Re Thranduil sorrise.

«Esattamente. Il terreno, l'aria, la temperatura, tutto contribuisce a far crescere la pianta sana».

Norue-nolo tenne le orecchie sollevate e guardò il sovrano. Aveva la sensazione che lui stesse alludendo a qualcosa. Ma a cosa?

«Sono stato chiaro? C'è qualche parola che non hai capito?» chiese re Thranduil, la voce pacata.

Norue-nolo deglutì e scosse la testa. Forse era tutto un sospetto che veniva dalla sua mente. Erano Elfi, non Uomini. Se avesse voluto dirgli qualcosa, lo avrebbe detto e basta, no?

Non che non conoscesse i giochi di potere degli Hwenti. Ma questi erano Elfi dell’Ovest, non Hwenti. 

«È tutto chiaro, onorevole monarca. Sono onorato che tu mi voglia mostrare le meraviglie del tuo giardino, ma sono rimasto stupito nel vedere questi fiori. Non li ho mai visti nei miei viaggi».

Thranduil sorrise, come divertito, e Norue-nolo continuava a sentirsi a disagio. C'erano solo lui, il re e la sua guardia. Tra poco sarebbe tornata Tauriel insieme al principe, no?

«Hannon mi ha detto che a Sud ci sono lande ricoperte di sabbia per leghe e leghe. Esistono arbusti o piante in quei luoghi ostili?»

Doveva scrollarsi di dosso questa paranoia. Il re ora non stava regnando. Il re ora gli stava mostrando il suo giardino, ed era interessato alle piante.

«Sì, quelle lande sono il deserto, onorevole monarca. In quelle lande vivono i Cuind, Elfi nomadi che si sono adattati a quelle condizioni estreme». Norue-nolo aggrottò le sopracciglia mentre cercava le parole. Al re interessavano le piante e nel deserto ce n’erano poche. Ma ce n’erano, perciò di quale parlargli?

«Mi mostrarono una pianta dalla forma strana, bassa e tozza, le cui foglie sono aghi e il cui fiore, molto colorato e molto profumato, sboccia e appassisce nell'arco di una giornata».

Norue-nolo si guardò attorno. Forse sarebbe stato meglio disegnarglielo.

«C'è qualche problema?» Il tono del re era preoccupato.

Norue-nolo sollevò lo sguardo su di lui. Era il caso di chiedere?

«Mi chiedevo, onorevole monarca, se volevi vederlo. Mi basta anche un bastoncino o un carboncino per abbozzarne la forma; anche se, senza i miei olii, non posso mostrarti i colori».

Thranduil si accarezzò il mento e si avvicinò al tavolo da lavoro, spostando le cesoie e un paio di guanti sporchi di terra. Tirò fuori un blocco di fogli, lo sfogliò fino a trovare una pagina bianca e lo porse a Norue-nolo, insieme a un carboncino.

«Mostrami questa pianta e il suo fiore» gli disse Thranduil, con un sorriso.

Norue-nolo si inchinò e ubbidì.

«Ti prendi cura da solo di questo giardino, onorevole monarca?» chiese Norue-nolo. Alzò lo sguardo dal foglio e aggiunse: «Se posso chiedere».

Thranduil mise le mani dietro la schiena e si avvicinò a una pianta, per sfiorarne poi le foglie.