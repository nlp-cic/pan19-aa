, era una delle ragioni principali per cui il norvegese aveva scelto proprio quella destinazione: totale assenza umana dopo il tramonto, un bel sentiero immerso nel verde ed un panorama mozzafiato sulla valle parzialmente incontaminata. Non era un gesto plateale, sebbene per il Balrog fosse fin troppo sfacciato, e sicuramente non era lì per altri intenti: semplicemente, aveva desiderato riportare il sorriso sul viso di Pharaoh, ancora molto ferito quando per l'ennesima volta Lord Hades aveva preferito un Saint a lui.

Non era di certo solito tirare su il morale a chicchessia, in ogni caso, e Rune sapeva perfettamente che l'egiziano, per nulla stupido, avrebbe compreso il vero scopo di una gita che pareva senza senso. Non restava che sperare che l'altro stesse zitto e si godesse il paesaggio senza avanzare dubbi.

La Sfinge aveva manifestato più volte meraviglia di fronte ad alberi secolari e maestosi, carezzandone il tronco con gentilezza ed inspirando con piacere l'aria profumata di bosco, godendosi quella silenziosa passeggiata nella natura con un sorriso sereno sul viso giovane. Il Balrog lo scrutava con attenzione, senza far caso agli elementi naturali che invece stavano dando gioia all'altro Specter, involontariamente concentrato proprio su di lui, godendosi segretamente le sue espressioni piene di sentimento ed i commenti d'interesse sulla natura. Si limitava ad annuire di tanto in tanto, le mani ficcate in tasca, il viso disteso in mancanza di problemi o contrattempi; se la natura era ciò che rendeva Pharaoh sereno, ciò che in quell'istante riusciva a distendere i nervi di Rune era proprio la serenità della Sfinge.

Incredibilmente, l'egiziano non aveva posto domande ed aveva goduto appieno di quella passeggiata rilassante e l'altro, dal canto suo, era soddisfatto di quel silenzio tanto pacifico. Arrivarono con calma al fianco della montagna, dove una grande sporgenza nella roccia forniva un bellissimo punto d'osservazione ormai abbandonato, dove la vegetazione era incolta: era un luogo che aveva conosciuto presenza umana, ma soltanto in tempi ormai andati. Il sentiero si aprì su uno spazio dove basse piante la facevano da padrona, gli alberi divennero radi ed il cielo azzurro, con l'orizzonte già tinto di rosso, sembrò farsi largo con prepotenza sulle loro teste.

Un piccolo parapetto, vecchia rimanenza del precedente passaggio umano, delimitava i contorni di quel panorama, completo persino di cartello, ormai in gran parte consunto dalle intemperie, che invitava i visitatori a non sporgersi: era l'unica forma di protezione concepita dai mortali per non cadere nel vuoto.

“È bellissimo...” mormorò Pharaoh, alzando il capo per scrutare i colori intensi del cielo. “Non credevo che esistessero ancora di questi posti”.

Il Balrog non rispose, quasi come se non gliene importasse molto, ma si voltò per nascondere un piccolo sorriso di tenerezza; nonostante sembrasse poco preso da quel mondo, dovette ammettere persino a se stesso che quello della natura era un fascino evidente, che i colori del tramonto toccavano corde del suo cuore che gli erano sempre parse inesistenti. Forse era dovuto alla presenza dell'egiziano, le cui reazioni gli scaldavano il cuore, eppure si sentiva quasi... bene, per essere sul suolo terrestre.

“Vieni!”

Distratto, Rune aveva finito per perdersi nella sensazione dolce di quella piccola gita e, se non avesse posseduto un carattere così cinico, avrebbe potuto definirsi felice in quell'istante; invece, si meravigliò un po' di quelle emozioni ormai sopite da tempo, per qualche albero, poi...

Decisamente, era colpa della Sfinge. Non c'era altra soluzione.

Avendo stabilito a chi addebitare la colpa del suo insolito buonumore, il norvegese si voltò nuovamente, portando lo sguardo sul punto in cui aveva lasciato l'altro Specter... senza trovarlo. Lo ritrovò ben presto, aggrappato al grosso tronco di un albero un po' troppo vicino allo strapiombo, a circa un metro da terra.

“Non sono responsabile della tua possibile morte”, gli fece presente, tuttavia avvicinandosi di qualche passo.

“Non sarà di certo questo a farmi morire. Dai, vieni con me, ti posso assicurare che dall'alto è ancora più bello!”

“Siamo già in alto”, commentò Rune, un po' piatto.

Pharaoh lo scrutò un po' accigliato, come se la cosa fosse d'intralcio a qualche piano ben congegnato, ma alla fine fece spallucce e continuò a salire con agilità, aggrappandosi con fermezza a rientranze e sporgenze per arrivare sempre più in alto.

Nonostante il Balrog si fosse convinto che fosse meglio non seguire l'egiziano in quel gesto sconsiderato, il desiderio di vicinanza lo spinse ad avvicinarsi al fusto immenso. Salì come se fosse un gesto spontaneo, senza rimuginarci sopra più di tanto; non era ciò che desiderava, ma immaginare l'espressione felice dell'altro non era abbastanza. Aveva bisogno di vederla, per poi mettersi il cuore in pace.

Lo Specter più giovane si era rifugiato non troppo in alto, scegliendo di occupare un ramo molto spesso che riuscisse ad accogliere il peso di entrambi a scapito di una migliore visuale. Il gesto non passò inosservato a Rune, che, pur gradendo segretamente il gesto, non ne fece parola; si accomodò sulla parte di ramo che l'egiziano gli aveva lasciato libera, cercando di diminuire lo sconforto al minimo, ma non lamentandosi