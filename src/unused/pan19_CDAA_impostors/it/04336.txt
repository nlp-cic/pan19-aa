alla situazione in cui si trova Gennaro – totalmente esposto e in balia degli eventi, sincero mentre gli risponde «Sì» e comunque frettoloso a specificare che «Però per adesso sto bene» - lo fa sentire quasi sporco, almeno fino a quando non si rende conto che lui se ne sta prendendo cura senza approfittarsene minimamente, come sa di dovere - e come, in ogni caso, è anche consapevole che pochi altri Alpha riuscirebbero a fare.

Ed è bellissimo e preoccupante insieme, Gennaro in queste condizioni, Gennaro che allunga il braccio per alzare la coperta e fargli spazio, che gli sorride appena quando Alex accetta il suo invito, che si accoccola contro di lui nell'esatto momento in cui lo sfiora appena con la spalla; non l'ha mai visto così ed è sicuro che stia perdendo la ragione, perché di solito non permetterebbe a nessuno di vederlo così vulnerabile, ma il suo «Ma davvero eri serio prima?» è talmente incerto da lasciargli solo il lato bellissimo della considerazione.

Alessio annuisce, gli risponde «Sì, Gè» e si limita a quello, perché se mai troverà il coraggio di dirgli altro, Gennaro dovrà almeno essere in grado di capirlo; «Sì», gli ripete ancora, ma Genn non smette di fissarlo, di riversargli addosso tutta la propria adorazione e il senso di sottomissione volontaria che mai ha voluto così tanto mettere in pratica, che lo spinge a stringersi nel suo stesso corpo per farsi più piccolo e appoggiarsi del tutto ad Alessio, la tempia sulla spalla, le ginocchia sul femore, le mani strette al suo braccio.

È automatico, per Alex, rispondere al suo bisogno di vicinanza con altrettanto contatto, accoglierlo tra le braccia e tenerselo stretto, anche se ora è bollente più o meno ovunque e quasi lo scotta, talmente si avvinghia a lui, talmente è vicino l'«Oh, Alè, ti do fastidio?» che gli soffia sull'orecchio, talmente è veloce lo strofinarsi delle loro pelli quando scuote la testa e «No», gli dice solo, per poi stringere la presa ancora un po' di più. La molla solo dopo qualche minuto, con Genn che mugola appena e si lascia spostare, si lascia estrarre il termometro da sotto la manica della maglietta e sgrana gli occhi con Alex al «Minchia, trentanove e mezzo» che questo annuncia, il tono di voce ancora più allarmato di prima.

E a Genn viene quasi da ridere, perché fino a un quarto d'ora fa stava relativamente bene, perché è bastato un nulla – stavolta si tratta davvero di nulla – a cambiare ancora la situazione del suo corpo, a fargli pure salire la febbre, a farlo mugolare di dissenso quando Alessio gli dice che «Vado a prenderti qualcosa», lo sposta con un po' troppa irruenza e lo tiene per le spalle fino a farlo appoggiare di nuovo alla parete; gli viene quasi da ridere, quando gli intima «Stai qua» senza pensarci troppo, quando si imbroncia al sorriso intenerito che riceve in risposta, quando Alessio gli dice «Torno subito» e si china in avanti con l'intenzione, almeno iniziale, di schioccargli un bacio sulla fronte.

Invece Genn ride apertamente, adesso, perché riesce ad intercettare il suo viso, alza il proprio e gli raggiunge le labbra, e tutto quello che Alessio fa è assecondarlo – e poco importa, se la percezione è ancora che lo faccia più per obbligo morale che per volontà, intanto l'ha fatto e a Gennaro, per come sta ora, basta anche solo questo.

Quindi continua a ridere, quando Alex sparisce oltre la porta, i tonfi dei suoi passi risuonano nel silenzio della casa e il motore dell'auto si accende, oltre il lucernario ora chiuso, si perde nel miscuglio di sensazioni che Gennaro non riesce davvero ad identificare, nel bacio a stampo che ancora gli brucia le labbra.

E ci prova a malapena, a rendersi capace di maneggiare la situazione, mentre ondeggia appena sul materasso, stringe le gambe al petto e poi le molla distese, si sgranchisce le spalle e le nocche, rotea il collo e si ritrova a fissare il proprio corpo, qualche attimo dopo, le cosce nude che coprono la fodera ancora sporca – e si sente un po' sporco in generale, in realtà, perché una doccia se la dovrebbe fare davvero e dovrebbe anche cambiarsi, magari, liberarsi dalla stoffa appena umida che aderisce e pizzica ovunque e toglierne il fastidio, certo che Alex potrà passare sopra anche a questo.

Non lo fa, invece, si limita ad alzarsi con un po' di fatica e passare qualche secondo immobile, a riappropriarsi dei propri movimenti, per poi voltarsi a recuperare una sigaretta e faticare ad aprire il lucernario, inciampare appena durante la salita sul tavolino, aggrapparsi allo stipite con tutte le dieci dita e ansimare appena quando si stabilizza, riesce a far scattare l'accendino, riesce a trovare una posizione per il braccio destro che non gli dia così tanto fastidio.

Gennaro si sente come fuori dal suo stesso corpo, mentre fuma con l'aria tiepida del primo pomeriggio ad accarezzargli le braccia nude, con lo sguardo puntato sulla strada e la vista intorpidita dalle lacrime che ha pianto prima, senza un motivo definito per farlo; si sente offuscato, incapace di capirsi davvero e comunque totalmente conscio di