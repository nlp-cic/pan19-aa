nei motori che nelle eliche. 

Su al terzo livello, dove si trovavano le fornaci -rumorose come sempre- il lavoro era praticamente raddoppiato, e nonostante questo la velocità ne risentiva. Se prima potevano attraversare l'oceano Atlantico con un volo di due giorni adesso gliene servivano tre. I prezzi dei biglietti erano ovviamente aumentati e tuttavia i passeggeri non si erano lamentati.  

Da quando il bando del traffico aereo era entrato in vigore sia il commercio che i viaggi ne avevano risentito moltissimo. Attraversare l'Atlantico in mare era un vero incubo, e la possibilità di affondare era sempre presente. Negli ultimi anni ingegneri e inventori avevano investito tutte le loro energie nelle immense possibilità che offrivano i velivoli, dimenticandosi di tutti i mezzi a vapore che attraversavano la Terra senza avere le ali, e ne avevano dovuto pagare il prezzo di colpo. 

Si vociferava che ci fossero studiosi che stavano progettando un modo per volare fino alla luna, eppure nessuno aveva pensato a un modo per salvare una nave dal rischio di affondare durante una tempesta. 

Era il secondo giorno di viaggio, e il capitano stava giusto discutendo di questo con uno dei passeggeri, un anziano marinaio in pensione in viaggio col figlio, quando uno degli uomini cacciò un urlo, subito seguito dalla moglie che si portò le mani davanti alla bocca. 

In breve il panico dilagò quando gli occhi di tutti si piazzarono sulla parte alta della vetrata panoramica. Un paio di gambe, calzanti scarpe da donna, si agitavano in preda al panico sballottate dal vento al di fuori del dirigibile. 

Il capitano Harrington non fece in tempo a correre a chiamare aiuto che la donna fuori dalla vetrata perse la presa e precipitò in un turbinio di stoffa color crema, la lunga treccia bionda che frustava l'aria. 

Tutti i passeggeri erano premuti contro il vetro, esclamazioni di stupore e gemiti sconvolti riempivano la stanza mentre il capitano si precipitava in sala comandi. Doveva avvisare la compagnia e il porto di New York. Doveva avvisare il resto dell'equipaggio e capire cosa diavolo fosse successo. Era difficile persino per loro uscire all'esterno del Lead Zeppelin in volo, come ci era riuscita una ragazza da sola? Era stato un incidente? Un omicidio? Spalancò la porta della sala comandi come una furia, lanciando il cappello sulla sua poltrona. 

John e Jimmy erano lì, intenti a giocare una partita a carte con la voce del timoniere brillo di sottofondo. Entrambi alzarono gli occhi su di lui, stupiti dal vederlo così sconvolto. 

"Non c'è nessun modo. Nessun cazzo di modo in cui una donna da sola possa aver aperto uno dei portelloni, percorso la passerella esterna del dirigibile fino a quel punto e poi essere caduta." Fu il verdetto del meccanico, che conosceva la struttura del dirigibile meglio delle sue tasche. 

"Eppure in qualche modo quella donna è riuscita a farcela! Pensate che qualcuno possa averla buttata di sotto?" John dovette girare la testa per poter guardare dal capitano al meccanico e viceversa, i problemi di avere un occhio solo. 

"È l'unica possibilità! Per una donnetta da sola persino salire le scale fino al terzo livello sarebbe impossibile! Figurarsi aprire il portellone!" Sbotto Jimmy. 

"Mi permetto di dissentire. La maniglia era perfettamente oliata, il portellone si è aperto facilmente." 

I tre uomini si immobilizzarono di colpo. Ad aver parlato era una voce inequivocabilmente femminile, eppure non c'erano donne nella sala comandi fino a un attimo prima e nessuno aveva aperto la porta per entrare. 

Lentamente si girarono verso il fondo della sala, dove quella che era inequivocabilmente una giovane donna si stava spolverando gli abiti dopo essere uscita dalla grata che serviva a portare l'aria nella stanza. 

Indossava un paio di pantaloni rammendati alle ginocchia e una camicia spiegazzata, ma era chiaramente una ragazza. Il navigatore la fissò intensamente strizzando l'occhio scuro. I capelli biondi erano più scuri di come li ricordava, e il viso era cambiato tantissimo, ma quegli occhi color acquamarina li avrebbe riconosciuti ovunque. 

"Jon?" Chiese, non credendo alle sue stesse parole. 

La ragazza gli sorrise incoraggiante. 

"Sarebbe Joanna, ormai lo sapete, ma per voi sono disposta a fare un'eccezione!" Sembrava divertirsi nel vedere le loro espressioni sconvolte. 

"Sei tu!" Esclamò di colpo il capitano. "Tu ti sei buttata giù dal dirigibile!" 

"Era solo un fantoccio di pezza coi miei vestiti." Precisò lei. "Non vedevo l'ora. Non avete idea di quanto fossero scomodi!" 

"Sei tornata davvero!" Il navigatore era ancora incredulo, ma un sorriso cominciava a farsi strada sulle sue labbra. 

"Erano questi gli accordi, sbaglio?" Chiese la ragazza, facendo qualche passo verso i tre uomini. "Tre anni con Lady Chapman e se avessi voluto avrei potuto tornare." 

Una strana tensione crebbe tra i presenti. Gli uomini si erano spesso confidati che speravano di non vederla tornare. Un dirigibile non era il posto adatto a una donna, non avrebbero mai convinto i responsabili ad assumerla, e soprattutto la vita al fianco di Lady Chapman sarebbe stata più adatta a lei, piena di agi e lusso. 

Ma apparentemente si erano sbagliati. 

Incurante della tensione che sentiva provenire dal suo capitano e soprattutto dal meccanico, John avanzò verso di lei e le prese le mani con un sorriso sincero.