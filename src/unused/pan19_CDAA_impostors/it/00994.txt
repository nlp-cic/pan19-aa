magari l’ha anche sentito sospirare, prima; Mattia arrossisce d’imbarazzo al pensiero, e non sa perché gli succeda, sembra un adolescente alla prima cotta così quando decisamente non lo è. Le dita di Rudi sfiorano leggere il profilo delle sue guance rosse, e Mattia trema quando raggiungono le labbra e seguono il loro disegno, mentre lui non può far altro che schiuderle leggermente, un invito involontario per Rudi.

Il francese però ritrae di scatto la mano. –Dicono che Milano sia bella, che si viva bene-, gli dice in un sussurro distratto, gettato lì come se stesse solo dicendo una frase di circostanza, come se in fondo non gli interessasse niente di quello che sta dicendo e del futuro di Mattia. Entrambi sanno che non è vero, che dietro a quelle parole c’è molto di più, che è solo un altro modo per dire quello che vorrebbero dirsi, ma sanno anche che così è più facile, che così non si stanno per lasciare indietro scheletri che ricompariranno nell’armadio al momento meno opportuno.

-Farà freddo, però-, dice Mattia senza staccare gli occhi dal soffitto. Lui a Milano ci ha già vissuto, quando però aveva gli altri colori di quella città, e insomma, la temperatura, soprattutto a gennaio, non è la migliore che ci si possa aspettare. Pare che debba pure nevicarci, uno di questi giorni.

-Correrai abbastanza per scaldarti, là-, gli dice Rudi e un attimo dopo vorrebbe mordersi la lingua perché si è scoperto troppo, questa frase è fuori dal loro tacito patto che prevede di lasciare fuori dal letto tutto quello che accade sul campo di calcio, e anche in quello dell’allenamento. Rudi scuote la testa ai suoi stessi pensieri: cosa importa, ormai, se sta parlando troppo? Mattia se ne sta andando via, sta per andarsene a giocare al Milan, diventando così uno dei suoi avversari, e se questo sta succedendo è perché lui è un codardo che ha deciso di lasciare fuori da loro due tutto quanto. Avrebbe dovuto cercare di mettere da subito dei paletti, lui, che dei due è il più vecchio e dovrebbe essere il più saggio, anzi, non avrebbe mai dovuto cercare di abbracciare Mattia un po’ più a lungo degli altri, di cercare il contatto con le sue mani anche quando non ce n’era alcun bisogno, di baciarlo dopo la sconfitta con la Juventus che bruciava come l’inferno dentro di lui e che aveva abbattuto così tanto i suoi giocatori e Mattia più degli altri (o forse non era vero, forse non è che Mattia l’aveva presa peggio dei suoi compagni, era soltanto che Rudi lo osservava da tempo con più attenzione di quella che di solito si deve riservare ai proprio giocatori). E invece no, anzi, aveva continuato a baciarlo e aveva iniziato anche a chiedergli di passare da lui dopo gli allenamenti, senza mai che nessuno dei due dicesse una parola su quanto stava succedendo fra di loro. Perché, se della tristezza per i pochi minuti che Rudi gli lasciava giocare alla domenica Mattia non ne faceva mistero con nessuno, il giovane attaccante non aveva mai detto una parola su quanto accadeva di fuori. Ascoltava le proposte del suo allenatore, si presentava a casa sua, lasciava che Rudi lo guidasse alla sua camera (o anche al suo salotto, o alla cucina, non era importante), che le sue mani lo accarezzassero, Mattia soffocava la sua voce contro una spalla di Rudi e poi rimanevano così, per ore, semplicemente a godere della presenza dell’altro.

-Già-, mormora Mattia, stringendo i pugni nella stoffa del lenzuolo, e sembra sul punto di voler dire ancora qualcosa, ma non dice più nulla: resta lì, a guardare il soffitto come se non avesse mai visto niente di più interessante nel mondo. Dovrebbe alzarsi e preparare le valigie, sta per traslocare e cambiare città, è una cosa che richiede tempo e lui ne ha poco, non dovrebbe stare qui nel letto senza combinare niente di utile. E poi, c’è questo silenzio strano fra loro due, è diverso dal solito; questa volta è denso, carico di tensione (e probabilmente di tutte quelle cose non dette o dette di traverso) e li opprime entrambi al punto che nessuno dei due vuole spezzarlo. Di solito, i loro silenzi sono riempiti dagli sguardi che si lanciano, dai brevi sorrisi, dalle carezze leggere; oggi non c’è niente di tutto questo, sono come due estranei sulla metropolitana che dividono lo stesso spazio ma sembrano in due spazi diversi.

-Immagino che tu debba prepararti per partire-, dice ad un certo punto Rudi, scostando le coperte che ancora lo coprivano fino alla vita e alzandosi dal letto. Mattia si alza a sedere sul letto e lo osserva, stupendosi di riconoscere una certa consequenzialità nelle sue azioni; sa che Rudi mette sempre i pantaloni prima della camicia, ma che mette i calzini dopo tutti gli altri vestiti. L’attaccante si accorge di come gli sia familiare questa scena, di come sappia qualcosa di Rudi che ben poche altre persone sanno, che quello che sta vedendo ora è qualcosa che l’allenatore non condivide con i giornalisti o con altri suoi compagni, questa non è la formazione per la partita o una lamentela sulle decisioni arbitrali.