se sapevo che non avrei potuto fare nulla per lui e, dal poco che vedevo, non ero nemmeno sicuro che Jon si rendesse conto di chi avesse attorno.
L’uomo mi resse per le braccia e sospirò, poi mi spinse appena verso l’ambulanza. “Sali, presto.”

I lamenti di Jon mentre stavamo andando in ospedale mi avrebbero accompagnato a lungo, assieme al profondo senso di impotenza nell’essere lì senza poter fare nulla. Nemmeno i paramedici sembravano fare nulla, però, e questo non mi piaceva. Sì, gli avevano bloccato la gamba e lo avevano legato come un pacco, e forse gli avevano anche dato qualcosa per il dolore, sembrava piuttosto confuso su cosa stesse accadendo, ma per quel che ne sapevo poteva anche esser stato causato dallo shock.
“Perché non gli date qualcosa?” domandai, ma nessuno dei due uomini presenti mi rispose. “Non è giusto che soffra così. Ehi.”
L’uomo con cui avevo parlato mi lanciò appena un’occhiata, poi tornò a controllare un aggeggio attaccato a Jon tramite il dito indice della mano sinistra.
“Non potete dargli qualcosa? Un po’ di morfina, non lo so, siete voi gli esperti!” dissi dopo poco. Sentivo le parole uscire più dure di quelle che avrei voluto normalmente, ma non mi importava. “E perché non siamo ancora arrivati, non può andare più veloce?”
Mi guardai intorno, cercando di vedere attraverso le parti libere del finestrino dove eravamo e quanto mancava, ma non si capiva nulla. E più passava il tempo più mi sentivo isterico e mi rendevo conto del mio corpo che tremava, e stringere le mani sui braccioli della sedia dove ero seduto non sembrava sufficiente abbastanza da calmarmi.
“Stiamo facendo tutto quello che dobbiamo,” disse infine l’uomo. “Si calmi, il suo amico non è in pericolo di vita.”
Non ci riuscivo, ma venni praticamente ignorato finché non arrivammo in ospedale e fui lasciato nella sala d’attesa del pronto soccorso dove, assieme solo a molta altra gente estranea, non potevo sfogarmi con nessuno. Fortunatamente dopo non molto arrivò il signor Ferguson, l’allenatore, assieme a Paul e Denis, e quando gli dissi che non sapevo niente andò a parlare con un’infermiera.
“Lo stanno operando al ginocchio,” ci spiegò quando tornò. “Non possiamo fare niente per ora.”

Il “per ora” durò quella che mi era sembrata un’eternità. Non avevamo altro da fare che attendere e camminare su e giù per i corridoi. Denis continuava ancora a inveire e ogni tanto se ne usciva a fumare una sigaretta, io ero per lo più esausto e mi accorsi solo mentre parlavo con Paul che avevo ancora la macchina fotografica appesa al collo. La tolsi e la diedi al mio amico, non ricordavo se c’erano foto di quanto era successo e non volevo ritrovarmi a scoprirlo. “Tienimela tu, per favore.”
Denis tornò dalla sua ennesima pausa sigaretta con dei panini per tutti e, in effetti, era già ora di cena. Nonostante questo... “Grazie, ma non ho fame,” risposi, posando il sacchetto sulla sedia accanto alla mia.
“Digiunare non servirà a niente, meglio che tu sia in forze per quando si riprende.”
“Denis ha ragione,” concordò Paul. “Se vuoi ti imbocco come un bambino. Vieni, Stevie,” disse, strappò un pezzo dal suo panino e cercò di imboccarmi.
“Idiota!” sbottai spingendolo appena, ma riuscì a farmi sorridere un poco.
Alla fine, mangiai e ringraziai di nuovo Denis, e quando ebbi finito l’allenatore fu di nuovo con noi, era sparito una mezz’oretta prima per fare una telefonata.
“L’intervento è finito. Hanno portato Jon in camera, ma sta ancora dormendo,” ci informò.
Sentii il cuore riprendere a battere velocemente. “Come sta?”
“L’operazione è andata bene e non ci sono state complicazioni, ma per avere delle certezze bisogna attendere fino a che non gli tolgano il gesso. Questo è tutto quello che hanno potuto dirmi.”
“In quale stanza è?”
Avrei voluto chiederlo io, ma Denis mi aveva anticipato. Il signor Ferguson ci accompagnò, ma disse che non sapeva se ci avrebbero fatto entrare.

Come prevedibile non lo fecero. Oramai mi ero anche abituato alle sedie scomode delle sale d’attesa, tanto che mi stavo per appisolare quando un’infermiera venne a dirci che Jon si era svegliato e, se volevamo, potevamo entrare. “Non più di due alla volta.”
Io ero già scattato nella stanza, non preoccupandomi di chi venisse dietro di me. Quando sentì la porta aprirsi, Jon si voltò verso di me e sorrise appena, ancora intontito dalle medicine probabilmente. Cercai di cacciare le lacrime e mi schiarii la gola mentre lo raggiungevo; nonostante questo non riuscii a dire altro che un “Ehi” per paura di scoppiare di nuovo a piangere.
“Ehi,” ripeté lui.
Rimasi a fissarlo incapace di fare qualsiasi cosa; avrei voluto toccarlo, sapere che non mi stavo sognando tutto, ma avevo paura della sua reazione, o che se lo avessi fatto sarebbe sparito come una bolla di sapone.
“Amico, sei proprio uno straccio.” Denis mi tolse dalla responsabilità di dire altro apparendo accanto