alla donna che prima di ricambiare guardò l’offerta con aria irritata. Irritata di essere costretta ad accettarla non avendo alcun motivo plausibile per giustificare l’appariscente antipatia.

“Il piacere è mio. Sei molto giovane, Will,” dichiarò poi, come se fosse qualcosa che Will doveva aver dimenticato. La donna si voltò verso Hannibal, poi di nuovo verso Will, con un cenno della testa, e poi si diresse alla porta. Hannibal la seguì, fuori in cortile, con lei, fino alla fine del sentiero, fino al cancello.

Will rimase sul posto, le mani in tasca che grattavano le cosce attraverso il tessuto delle tasche dei jeans.

Hannibal rientrò qualche minuto dopo, parecchi minuti dopo, decise Will. “Allora… Qualche macabra scoperta nei sotterranei di casa mia?” gli chiese allegro.

“Perché quel commento?” ribatté Will eludendo la domanda dell’uomo. Indicò la porta da dove Bedelia era uscita, “Perché l’astio, cosa le ho fatto?”

“Will, Bedelia è…”

“Gelosa?” sputò Will, rimpiangendo di non essersi tagliato la lingua come aveva pensato di fare tempo prima. Si morsicò una guancia.

“Non credo abbia nulla per cui essere gelosa…”

Il tono così neutro usato da Hannibal, nel pronunciare una frase che per Will fu un vero e proprio pugno alla bocca dello stomaco, fu più triste del senso dietro ad essa. Non che Will avesse avuto dubbi in proposito del nulla in questione, ma era una bella doccia fredda lo stesso e senza alcun tatto. Forse un po’ di cura, da parte del dottore, Will se l’era aspettata.

“Ma è una donna piuttosto rigida,” proseguì il dottore, “E forse poco incline a dare opportunità ai giovani. Tende a dimenticare che, perché i giovani crescano interessanti e interessati, bisogna agire prima che diventino adulti.”

“Non sono un tuo problema, lo sai?” disse Will, “Lo sai che non devi insegnarmi niente né sentirti responsabile per quanto sarò interessante da adulto. Tu lo sai questo, vero?”

“Will, certo che lo so, non stavo suggerendo…”

“Ok, l’importante è che tu lo sappia,” disse Will, “Se le persone che ti conoscono devono trovarti da ridire perché io sono qui, o pensare che tu sia un… uno sfigato,” stava per dire pervertito, dio, stava per dirlo, “Allora preferisco non venire più.”

“Mi dispiace sinceramente per questo breve sipario con Bedelia,” ammise Hannibal contrito, “Ma non puoi pensare che uno sguardo o un commento bastino per convincermi a privarmi della tua amicizia. Penso di averti dimostrato di essere meglio di così.”

“Basta che ne valga la pena,” mormorò Will, la voce bassa come se stesse facendo cadere l’argomento. Non abbastanza da convincere il dottore.

“C’è qualcosa che devi chiedermi, Will?”

Will scosse la testa.

No, non gliel’avrebbe chiesto. La risposta sarebbe stata troppo dolorosa da accettare nella sua ovvietà.

Quale psichiatra usciva con un paziente il sabato pomeriggio ed esprimeva il suo chiaro pensiero riguardo alle sue frequentazioni, se non una che col suddetto paziente aveva un rapporto ben più intimo di quello che si poteva immaginare?

In questo caso non chiedere per Will non significava rimanere nel dubbio, significava solo che a togliergli quel dubbio, almeno, non sarebbe stata la voce del dottore.

 

 

Will giudicò inevitabile il cambiamento che subirono i giorni successivi.

Il dottore gli disse che aveva altri impegni e che avrebbero concordato il prossimo giorno di lavoro insieme.

Aveva suggerito lui stesso di non frequentarsi più, se questo causava problemi al dottore, e non era stupito di scoprire che aveva detto un sacco di cazzate; non gli stava bene, non gli sarebbe mai stato bene. Era disperato, a dire poco, ma non aveva altra scelta. La parte del ragazzino in questo frangente gli andava stretta, perché il ragazzino aveva sentimenti, non importava quanto più giovane del dottore fosse.

Nei due giorni che trascorse a tentare di far ripartire il suo cuore, come se stesse usando un defibrillatore scarico, suo zio Jack lo chiamò per chiedergli come stava. Quella era un’azione quotidiana che sua zia svolgeva con devozione da più di un anno, ormai, e a cui Will si era abituato non provando nemmeno più a chiamare lui per primo, tanto non gli riusciva mai.

Ma le telefonate di suo zio non erano mai per sincero interesse verso le vicissitudini della sua vita.

“Come stai, Will? Come vanno gli studi?”

“Tutto…procede,” gli era difficile mentire con suo zio, e quando ci provava i risultati erano patetici. “Indietro di qualche esame…”

“Allora non procede, Will.”

“Procede meno velocemente di quanto previsto,” si corresse stanco.

“Questo è un discorso che affronteremo più avanti, Will, non appena ci sarà occasione di ritrovarci attorno ad un tavolo tutti insieme,” promise suo zio, “Ti chiamo ora per chiederti una cosa. Non è nulla di ufficiale, non ho bisogno che rilasci alcuna dichiarazione, è tra me e te; ricordi quando è avvenuto l’omicidio?”

Per un attimo Will si chiese che cavolo importava a suo zio di una storia vecchia di vent’anni, poi ricordò la donna uccisa.