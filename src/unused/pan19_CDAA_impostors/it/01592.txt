nessuno.

“Posso chiederti solo una cosa, Hannibal?” mormorò riuscendo piuttosto bene a non tradire la disperazione nella voce. “Sei… Sei un’allucinazione?”

“No.”

“Non credo che me lo diresti se lo fossi. Nessuna me lo dice mai,” Will deglutì, il cuore iniziò ad accelerare. Al buio non vedeva quasi più nulla, ma sentiva Hannibal rispondergli.

“Will…”

“Non volevo ucciderti,” scesero altre lacrime, gli si ruppe la voce. La convinzione che fosse in quella stanza da solo divenne come una presenza tangibile e l’unico pensiero coerente nella sua testa. “Non volevo sopravvivere.”

Appoggiò la testa sulla tavola, non trattenne più i singhiozzi. Non piangeva da molto tempo non perché non avesse avuto motivi, ma perché non aveva potuto permetterselo.

“Pensi davvero che sia un’allucinazione?” gli chiese Hannibal. L’uomo non si preoccupò di accendere la luce e la paura di Will crebbe. Era come se si stesse comportando secondo i desideri di Will. “Stai bevendo troppo, Will.”

E questo doveva essere il suo senso di colpa per aver cercato di annegare i suoi problemi nell’alcol.

Non riuscì a rispondere in nessun modo, si coprì il volto e la testa con le mani.

Hannibal lo afferrò per le spalle e con uno strattone lo voltò verso di lui. Così da vicino Will non poté distinguerne il volto. Non ci pensò neanche su, si sporse verso le labbra dell’uomo e ci posò un bacio sopra.

Poi lo abbracciò. Stretto.

Se era un’allucinazione non sarebbe importato.

E se non lo era non importava lo stesso, ormai. Se Hannibal aveva perso interesse in lui era esattamente come avere a che fare con un’allucinazione: tra poco l’avrebbe visto sparire.

Le braccia di Hannibal si spostarono dalle sue spalle alla sua schiena cullandolo per qualche minuto.

“Non lasciarmi,” gli mormorò Will all’orecchio.

“Tu hai detto di volertene andare,” il suo respiro all’orecchio era troppo reale per poter temere di avere tra le braccia un’allucinazione. E poi Hannibal era così caldo… Come poteva immaginarsi questo tepore e il senso di sollievo che lo aveva investito non appena l’aveva stretto?

Però era pur vero che poteva attingere dai suoi ricordi sulla scogliera per sapere con precisione come un abbraccio di Hannibal sarebbe stato.

Spostò le mani prima sulla schiena dell’uomo, al centro, e lo strinse. Poi sulle spalle e lo strinse di nuovo. Finché avesse potuto sentirsi così non l’avrebbe lasciato andare. Se l’alcol lo stava facendo allucinare e abbracciarsi da solo, piuttosto che affrontare la realtà sarebbe rimasto lì per tutto il tempo concessogli.

“Immagino non dicessi sul serio, allora,” gli sussurrò l’uomo strofinandogli una guancia contro l’orecchio. La mano del dottore si fermò sulla sua nuca premendolo contro la sua spalla; con le labbra vicine al suo collo l’odore di Hannibal era tutto ciò che Will respirava.

Sprofondò col viso nel punto in cui i capelli ora più corti di Hannibal curvavano dietro al lobo. Non serviva rispondere alla sua domanda, i suoi gesti avrebbero detto al dottore più di qualunque parola. Sempre che non fosse un’allucinazione.

Will chiuse gli occhi e sospirò. Pensò ancora alla scogliera, al volo, all’acqua, alle braccia di Hannibal…

 

 

 

Aprì gli occhi verso il soffitto. Il lampadario era quello della sua camera da letto, una ciotola rovesciata con all’interno una lampadina. Strinse le lenzuola tra le dita. Niente offuscava il ricordo della sera prima, fino a prima di finire nel letto. Su quello non poteva esprimersi.

Così immerso nel tentativo di recuperare pezzi di memoria, trasalì al contatto con la mano di Hannibal.

L’uomo gli coprì le dita con le sue e lo costrinse ad aprirle e lasciare andare il lenzuolo. “Will… Tranquillo.” Quando la mano di Will fu aperta la accarezzò con fare rassicurante sfregandola col palmo e poi solo col pollice. Hannibal si schiarì la voce mentre spostava il capo per mettersi più comodo. Come se si fosse appena svegliato e stesse cercando di riprendere sonno.

Will si voltò e, in una penombra molto simile a quella della cucina, scorse tutti i lineamenti di Hannibal rilassati; su quel cuscino non sembrava un assassino pericoloso e spietato, sembrava il suo amico, l’Hannibal di Baltimora, quell’uomo che aveva smesso di essere il suo psichiatra lo stesso giorno in cui lo era diventato.

Anzi a dire il vero sembrava qualcosa di più, perché Will era certo che così vicino ad Hannibal, specialmente in una situazione tanto intima, non era mai stato.

Ma l’aveva già guardato dormire una volta e quel particolare momento accanto al letto di Abigail non l’aveva mai scordato. Non aveva scordato nemmeno la sensazione di gratitudine provata verso quell’uomo allora quasi sconosciuto che si era preso a cuore la ragazzina tanto quanto lui.

Quell’emozione non era mutata.

Adesso sapeva chi era Hannibal e cosa era in grado di fare, ma quella fotografia nella memoria di Will rimaneva immutata, tenera e confortante come vissuta allora.

Scivolò sul materasso coprendo la breve distanza tra loro. Si aggrappò all’uomo proprio come la sera prima, con lo stesso