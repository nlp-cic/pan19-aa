allo specchio, vedersi ancora meglio a causa taglia più giusta, che contiene tutto senza stringere, e delle consapevolezze prese in queste ultime ore, tanto già accennate quanto rinnovate e più salde: nessuno può accorgersi di nulla, a meno che non sia lui stesso a permetterlo o a non stare abbastanza attento, e nessuno può sapere quello che sta facendo, del letto su cui si sta sedendo, del telefono che sta sbloccando, della fotocamera che sta aprendo.

L'idea di immortalare quanto il proprio corpo stia bene ricoperto di pizzo gli è venuta ieri, o almeno ieri si è reso conto di quanto avrebbe voluto potersi vedere sempre, potersele sentire addosso anche quando realmente non le ha, avere una prova fisica del fatto che davvero gli stanno bene, perché spesso gli pare pure di immaginarselo solo – ha bisogno di approvazione un po' in tutto, Gennaro, è l'unico che di solito è in grado di dargliene incondizionatamente è Alessio; Alessio che però ancora non sa, che prima o poi saprà, che forse saprà direttamente dalle foto che Genn ha intenzione di farsi, che magari un giorno troverà pure il coraggio di mandargli.

E si immagina già la possibile scena, l'ansia che proverebbe sul momento e le risposte che potrebbe dare ad Alessio in base alla sua reazione – gli direbbe che scherza, se Alessio dovesse reagire male come Gennaro è più o meno certo farebbe, o non gli direbbe nulla e lo aspetterebbe soltanto nel caso dovesse reagire bene; eppure, Gennaro si aspetta così poco una reazione positiva che si limita ad ipotizzarla soltanto, a sdraiarsi di pancia e puntare l'obiettivo oltre la spalla, a schiudere appena le gambe e a scattarne tante – una ventina solo così, tanto ha tempo per riguardarle e per imboscarle in qualche cartella, per nascondere anche quelle con la stessa cura che mette nell'eclissare la lingerie fisica.

Gli viene in mente di mandargliene una davvero, ad un certo punto, quando appoggia il telefono alla sponda del letto e gli dà la schiena – si piega appena in avanti e gli pare pure relativamente casta, come immagine, perché ad Alessio ha mandato cose peggiori e Alessio ne ha mandate altrettante a lui, ma il dettaglio della lingerie che si tende sulla pelle a seguirne i movimenti non c'è mai stato; tanto basta, quindi, a convincerlo a rimandare ancora una volta, magari a negarselo del tutto, perché Alessio non sembra essersi accorto di nulla e lui ne può tranquillamente fare a meno.

Però gli piace, continua ad apprezzarsi sotto un aspetto che mai l'aveva toccato prima e cambia angolazione, si fotografa in tutti i modi che gli vengono in mente, immortala ogni dettaglio e si ritiene soddisfatto, una volta finito, perché gli stanno bene sul serio, creano curve che sa di non avere ed evidenziano quelle che ha, contrastano ancora di più con la carnagione pallida e sono belle, sono belle e basta, Gennaro lo pensa senza vergogna – ed è quasi sul punto di mandarne almeno una ad Alessio, ora, perché non può assolutamente non condividere qualcosa di così bello con lui.

Apre la conversazione, allora, sceglie tra le foto quella che più gli pare bella e indugia col pollice sospeso a pochi millimetri dall'icona dell'invio, pensa a cosa potrebbe scrivergli per giustificarsi, si rende conto che di scuse davvero non ne ha e chiude tutto, blocca il telefono, riapre l'applicazione solo per verificare che non gliel'abbia mandata per sbaglio, nella fretta, nell'ansia di volerlo mettere al corrente pur essendone terrorizzato.

Genn è comunque sicuro che prima o poi Alessio lo scoprirà, se la situazione andrà avanti con lo stesso passo che la sta facendo progredire – peggiorare – ora, se la sua bella tanto quanto strana, o almeno così gli pare, fissa si esaurirà nel giro di pochi mesi, perché lui si stanca più o meno di tutto ed è pure strano che non l'abbia ancora fatto di questo; di Alessio si fida, sa che al massimo ci riderebbe sopra e gli chiederebbe di togliersele, sa che mai lo prenderebbe in giro e mai lo farebbe vergognare, nemmeno se gli dovessero pure fare schifo.

È di se stesso, che Genn invece si vergogna, è di quanto indossarle davvero gli piaccia, di quanto le voglia mettere per sentirsi dire da Alessio che piacciono anche a lui; Genn si vergogna di se stesso e, ora come ogni altra volta che l'ha fatto, preferisce rimanere l'unico artefice delle proprie insicurezze.

*

La decima volta che Gennaro ci pensa, con gli occhi ancora impastati dal sonno e i movimenti delle mani impegnate a versare il caffè appena impediti dall'essersi svegliato non più di dieci minuti fa, ancora vestito soltanto come ha dormito e appena sofferente per il freddo che gli increspa di brividi la schiena nuda, Alessio è a pochi metri dal cancello di casa sua.

Lo stesso Alessio a cui ieri sera ha detto di passarlo a prendere più tardi, stamattina, perché voleva recuperare un sonno arretrato di cui nemmeno sente la mancanza, lo stesso Alessio che in reazione alle sue parole ha pensato di fargli una sorpresa e di portargli dalla sua pasticceria preferita una brioche, accartocciata nel sacchetto di carta che adesso tiene in mano, ancora indeciso se entrare in casa sua suonando al citofono