cui ha appena pensato.

Rinsavisce e non rinsavisce del tutto, però, perché all'«Oh, Alè» di Gennaro non riesce a rispondere, così come alla sua mano che si agita a qualche spanna dal proprio viso e al suo sorriso appena accennato, al suo viso che si sporge appena in avanti e «Cosa c'è?», gli chiede in una risata, per poi fermarsi e rimanere lì, sospeso tra gli scaffali, il lavandino ed Alex stesso; rinsavisce dalla pesantezza della propria testa e non rinsavisce dall'interesse di Gennaro – e lo sa, che è esagerato e fuori luogo, perché che una persona lo ascolti mentre parla è normale, non vi è nulla di strano o straordinario, eppure non riesce a considerare la cosa come tale.

E nemmeno riesce a giustificare il bisogno di ringraziarlo, per quanto patetico possa essere, perché appunto, è una cosa normale e sarebbe assurdo e stupido, dirgli grazie per il solo fatto che lo stia a sentire mentre gli racconta ogni minimo dettaglio del suo interesse sconclusionato per la musica; quel grazie che tanto gli preme tra le guance non lo pronuncia, allora, si limita a tenerselo lì e a lasciarlo pesare sul proprio comportamento, sulla spugna prima stretta tra le dita che scivola nell'acqua, sulla scossa poco attenta delle proprie mani per liberarle dall'acqua, sulle proprie gambe che nemmeno riesce più a comandare.

Quando poi lo bacia, con una fretta nata negli ultimi secondi e un bisogno cresciuto nelle ultime due settimane, lo fa con le mani umide ferme a mezz'aria, le palpebre serrate e le labbra che premono con forza, su quelle appena schiuse di Genn, le accarezzano e le pretendono, come a spiegargli così tutta la sproporzionata gratitudine che prova – Gennaro, probabilmente, nemmeno ha capito che il motivo principale è quello.

Eppure ad Alex non importa, adesso, perché un modo per dirglielo a parole senza risultare inopportuno o esagerato è sicuro che prima o poi lo troverà, magari più avanti – che questa cosa tra di loro andrà avanti ne è quasi certo; lo bacia, allora, con una semplicità che stona con le motivazioni che l'hanno portato a farlo e allunga la mano destra senza curarsi dei residui di schiuma che ancora la ricoprono, la appoggia alla sua guancia, la stringe nel palmo, la tiene stretta quando Genn si allontana appena e «Alè, cosa c'è?» gli ripete, le labbra schiuse, la guancia umida per la sua mano, gli occhi spalancati a raccogliere ogni sua possibile risposta.

Risposta che Alex non riesce a dargli, se non con una negazione della testa che non comprende le parole, un sorriso appena accennato a riflettere il suo e la mano che si sposta dalla guancia, scivola sulla nuca, la percorre in punta di dita e lo riporta verso di sé, senza permettergli di allontanarsi ancora – non che Genn sembri volerlo fare.

Genn, effettivamente, davvero non vuole farlo, ma questo bacio spuntato dal nulla è naturale e strano insieme, così come l'espressione meravigliata sul viso di Alex qualche secondo fa e la presa della sua mano sulla nuca ora dolce come mai così tanto lo è stata, il mezzo sorriso che sfoggia ad ogni respiro, questo alone di stupore che gli vede addosso e a cui non riesce a trovare una spiegazione; gliela chiede, allora, perché di Alex vuole capire tutto senza tralasciare nulla, e «Cos'hai?» gli dice ancora, sempre sorridendo, sempre cercando di fargli capire che questa cosa la vuole tanto quanto lui ma, per qualche ragione strana che ancora fatica ad etichettare, preferisce saperne prima i motivi.

Alessio, però, stenta ad assecondare la sua richiesta e «Niente» gli dice, una mezza risata, una carezza sulla nuca, l'altra mano sul viso, «Ti spiego poi»; Gennaro annuisce, rimanda i chiarimenti che si devono l'un l'altro a quando avranno più tempo, perché ora sì, ne hanno sicuramente, ma non quello che servirebbe per esporsi davvero.

Quindi decidono di continuare a scoprirsi senza parlare, con i gesti identici e diversi a quelli di qualche giorno prima e qualche consapevolezza in più, come al solito con troppo poco tempo per farlo; sfruttano i minuti, allora, si avvicinano e si aggrovigliano, a malapena si staccano per respirare ed è solo quando «Alex, preparati», sentono Giò urlare dall'altra stanza, che sono costretti a separarsi, perché Alex effettivamente deve suonare e Genn effettivamente è qui soprattutto per questo.

Quando Giò sbuca dalla porta li trova fermi, fissi l'uno sull'altro, le mani di Alex ancorate alla vita dell'altro e gli avambracci del Genn di cui tanto gli ha parlato a circondargli il collo, e i visi che a malapena riesce a scorgere sono quasi incantati, gli portano in mente tutti i racconti in cui Alex si è dilungato e lo spingono a fermarsi a qualche metro da loro, senza intaccare la sospensione che sembra avvolgerli, senza dire nulla che non sia un nuovo «Alè, è ora» più riso che sentenziato, come a non volerli obbligare a staccarsi davvero.

E un po' gli dispiace, di doverli interrompere, perché Alex accenna un passo all'indietro al suo nuovo «Su» riso con più leggerezza di prima