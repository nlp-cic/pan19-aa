tempo, chiedendogli un po’ flebile «Sei sotto l’influenza dello spirito?»

In effetti a conti fatti era quella l’unica risposta alla richiesta di restare a parlare.

«Sì» ammise asciutto.

«E… hai deciso di aspettare che fossimo da soli per dirmelo perché…» la voce di Stiles divenne un po’ strozzata, «perché io sono il tuo potenziale?»

Derek non riuscì a guardarlo in faccia mentre glielo diceva. «Sì».

Stiles sbuffò una risata amara, si scompigliò i capelli, boccheggiò col viso distorto in una strana smorfia e si fissò le mani. Gli tremavano. «So cosa vuol dire essere sotto l’influenza di uno spirito».

«Non è la stessa cosa che è successa a te» lo rassicurò Derek, sicuro.

Stiles alzò lo sguardo su di lui, scettico. «No? Non saprei, Derek, per quanto ne so anche tu sei costretto a fare cose che non vorresti fare, in questo momento» sottolineò sarcastico.

«Non metterla su questo piano, non è così».

«Perché, per caso non sei esattamente posseduto?» sputò fuori la brutta parola che ancora in tanti intorno a lui si rifiutavano di dire a voce alta. «Non credo che tu sia molto più libero di quanto lo fossi io: stiamo parlando dei tuoi sentimenti, Derek, e di quanto siano stati deviati».

Derek gli parlò piano, ma fermo, sforzandosi di fissarlo negli occhi. «Smettila di rifletterti su di me: non ucciderò nessuno, non stai per rivivere tutto da capo attraverso me».

Stiles lo guardò incredulo e sarcastico. «Sei eterosessuale, Derek, e questa cosa ti sta costringendo a provare dei sentimenti per me: non credi che già solo questo sia violare una persona?»

«Poteva andarmi molto peggio e lo sappiamo bene entrambi».

Ma Stiles non prestò attenzione al suo tentativo di calmarlo e alzò la voce di un tono, le mani gli tremarono di più. «Come fai a stare così calmo?! So cosa vuol dire sentirsi sotto pelle la sensazione di azioni che non ti appartengono, e non ho mai voluto che una cosa simile accadesse a noi ancora una volta, né a te né a nessun altro! Non voglio che tu viva questo» farneticò continuando a mantenere lo sguardo sulle proprie mani, «non voglio che tu senta questo, né che io veda questo, né che gli altri siano costretti a subire di nuovo tutto questo!»

«Andrà bene, supereremo anche questa».

«Non ho bisogno che tu ti atteggi come Scott, perché l’ultima volta che lui mi ha detto che potevamo ancora sperare, Allison è morta! Non sempre le cose vanno bene!»

«Non morirò».

«Come fai a esserne certo? COME FAI A STARE COSÌ CALMO?!» ripeté, gridando col fiatone.

Derek deglutì a stento, ed esitante allungò le proprie mani verso quelle di Stiles rivolgendo il palmo verso l’alto. «Provo a restare calmo» precisò, «perché tu hai bisogno di qualcuno che resti fermo mentre ti concedi di andare fuori di testa» concluse con leggera ironia. Gli aveva sempre permesso di sfogarsi urlandogli addosso, sempre, sia prima che adesso.

Stiles si rilassò appena, socchiuse gli occhi e abbozzò un sorriso scuotendo la testa. «Questa è una delle situazioni più incasinate in cui io sia mai finito: ovvio che sei calmo, i tuoi bisogni sono i miei bisogni!»

«Mi dispiace averti coinvolto anche in questo problema».

«Non è stata certo una tua scelta!» obiettò.

«Mi dispiace lo stesso». Le persone intorno a lui avevano sempre avuto la brutta tendenza a finire col farsi male. O a essere ammazzate.

Derek aveva ancora le mani stese e aperte a un passo da quelle di Stiles, che tremavano un po’ meno; Stiles strinse le labbra e fece quel passo, e Derek gli strinse piano i suoi polsi fra le dita.

Derek scoprì che era una bella sensazione sentire i battiti cardiaci di Stiles sotto i polpastrelli, ascoltare come pian piano il loro ritmo rallentava mentre la sua calma – o rassegnazione – aveva effetto sul ragazzo.

Stiles tirò su col naso. «Lydia lo sa già, vero?»

Gli annuì. «Ma ancora non l’ho detto agli altri».

«E da quanto tempo ne sei affetto?»

«Due giorni scarsi».

C’era una quiete piacevolmente calda e confortevole intorno a loro, dava quasi l’illusione che niente potesse turbarli e che in realtà non fosse successo nulla di così brutto e disastroso.

«Quali sintomi sono prevalenti, finora?» domandò Stiles.

«Frenesia in tua assenza e mancanza di concentrazione. L’inappetenza e l’insonnia non sono ancora così gravi». Era inutile mentirgli, tanto Lydia nei prossimi giorni avrebbe fatto irruzione nel suo appartamento agli orari più insoliti per controllarlo e tenere Stiles aggiornato, la conosceva. Li conosceva.

«Ti sei sentito molto solo, in queste ultime ore?»

Quella domanda di Stiles lo colse impreparato, ma quando alzò lo sguardo verso di lui vide che negli occhi di Stiles c’era solo comprensione e preoccupazione, e che in attesa di una risposta aveva spostato le proprie mani sulle sue spalle stringendogliele in modo timido ma non incerto. Qualcosa dentro Derek andò in mille pezzi procurandogli una sorta di dolore sordo e dolcissimo, e