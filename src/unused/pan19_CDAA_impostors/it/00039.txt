combinare l’inevitabile, ritraendosi come scottate. Anna si soffermò qualche secondo sul respiro calmo e regolare dell’altra, sulla stanza che solo per quel dettaglio minuscolo e tanto importante sembrava molto più viva di quanto lo fosse stata negli ultimi giorni. Ma se Elsa era là fuori non era certo per caso, né per propria negligenza nel rifugiarsi nella sua camera prima del ritorno di Anna. C’era un motivo se Elsa aveva lasciato la sicurezza della sua stanza per il giaciglio insicuro che il divano rappresentava, e lei voleva sapere quale esso fosse. Svegliarla in quel momento però avrebbe di sicuro rappresentato un enorme passo indietro, un gravissimo errore al quale Anna non sapeva come avrebbe potuto reagire Elsa. Doveva pensare e agire mentre ne aveva l’occasione, o sua sorella le sarebbe scivolata via fra le dita, di nuovo nel silenzio e nel buio della sua stanza.
Si allontanò piano, facendo attenzione che il pavimento non le scricchiolasse sotto i piedi. Uscì dalla stanza e si diresse di fronte ad essa, fermandosi dietro la penisola della cucina. Scivolò piano per terra, portandosi le ginocchia al petto. È tutta una questione di approccio, si diceva. Prese un respiro profondo, il cuore impazzito nel petto, tanto che le facevano male persino le orecchie.
«Elsa.»
Troppo piano, notò con disappunto. Mirava ad un tono di voce tale che l’altra non si svegliasse di soprassalto e andasse via correndo. Riprovò ancora una volta.
«Elsa.»
Attese. Contò in mente i secondi. Ne passarono cinque, poi dieci. Nessun rumore né segno di movimento. A venti sbirciò verso l’altra stanza, convincendosi che forse alzare la voce sarebbe stato davvero necessario. Cercò di parlare nel modo più calmo eppure fermo che le venisse in mente.
«Elsa.»
Un singhiozzo sordo. Mi ha sentita. Non aveva tempo per sorridere, o per emozionarsi. Tutto andava fatto in fretta.
«Elsa. Sono in cucina. Non mi avvicinerò ma per favore, per favore, non andartene.»
Nessun rumore lasciava intendere che l’altra fosse fuggita al piano di sopra. Non poteva arrischiare una seconda occhiata, né rimangiarsi la promessa appena fatta. Rimase lì, stringendosi le mani l’una nell’altra nell’insicurezza di aver preso la scelta sbagliata. Il vetro scuro del forno le restituì la propria immagine spaurita. Cosa poteva fare se non attendere e sperare che qualcosa in Elsa la convincesse a restare? Sarebbe stato l’ultimo tentativo o il primo di tanti? Troppe volte aveva bussato ad una porta chiusa, solo per sentirsi sussurrare un “vattene via”, finché non aveva più ricevuto risposte dall’altro lato. Quante volte doveva trovare quella porta sprangata per potersi finalmente arrendere?
«Sei tornata prima.»
Sussultò nel sentire infine una risposta. Flebile ma c’era, o così le era sembrato. «Io- » Presa dall’euforia alzò involontariamente il tono di voce, abbassandolo immediatamente. «Sono le tre, sai.»
«Oh.»
Scese il silenzio sulle due stanze, tanto che Anna ebbe davvero timore che se ne fosse andata. Un leggero rumore la convinse del contrario.
«Come va?»
Idiota. Non parlava con sua sorella da anni e la prima cosa che le veniva in mente da dire è “come va”. Fra le infinite milioni di possibilità stava optando per trattare sua sorella come un’estranea. Proprio una bella idea Anna, non c’è che dire.
«Hm. Va. Perché ti nascondi?»
«Perché ho paura.»
«Paura? Di cosa?»
«Che tu te ne vada. Di nuovo.»
Un secondo troppo tardi perché Anna si mordesse la lingua lunga che si ritrovava. Sua madre glielo aveva sempre detto che una volta lasciate fluire le proprie emozioni diventava inarrestabile. Fuori iniziò a piovere nel frattempo. Goccioline di pioggia si formarono sulla superficie trasparente mentre il vetro si offuscò per la condensa.
«Capisco. Anch’io ho paura.»
«Di cosa?»
«Di non farcela, di non essere forte abbastanza, ho paura di voler scappare di nuovo.»
Le parole rotolavano fuori dalle labbra di Elsa una dopo l’altra, tanto in fretta che Anna non avrebbe saputo dire se in realtà l’altra stesse respirando mentre parlava. Mai l’avrebbe creduta capace di esporsi fino a quel punto, ma forse era proprio l’occasione a rendere il momento perfetto. Forse era proprio il fatto che, com’era fragile lei, lo era anche Elsa. Era una cosa bruttissima da parte sua, pensare di approfittarsi di quel momento di debolezza comune. Ma cos’altro le restava se non sua sorella? Chi altro le avrebbe ricordato che c’era una vita oltre la perdita e il dolore che ancora la divoravano da dentro? Andava bene qualunque cosa, anche se temporanea. Se Elsa aveva fatto un passo, lei doveva farne almeno due. Il resto, eventualmente, sarebbe venuto da sé.
«Posso avvicinarmi?»
«Preferirei di no. Non ancora.»
«Voglio abbracciarti.»
«È- »
«Mi sei mancata così tanto, Elsa.» Anna si accorse immediatamente delle proprie lacrime – il prurito al naso, la gola che si stringeva, come quando le veniva la febbre. Quelle lacrime se le era tenute dentro così a lungo