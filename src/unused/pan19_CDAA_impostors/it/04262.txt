miei genitori ero un ragazzino come tanti. Andavo a scuola, studiavo, giocavo, non capivo perché ci fossero cose che potevo vedere solo io, ma a pensarci avrei preferito non scoprire mai il perché.” Gli erano bastate poche parole per avere la piena attenzione di Gabe, ma lui non si fermò. “Una notte, senza alcun preavviso, un gruppo di uomini piombò qui dentro. Avevano il compito di prelevarmi e portarmi in un luogo di cui pochi conoscono l'esistenza. Dissero che ero speciale. Che il mio posto non era tra gli esseri umani, ma tra i miei simili. Mi dissero che io ero nato col dono della magia, e che nel regno di Ghania avrei trovato il mio posto.” 

“Ghana? In Africa?” Gabriel non riuscì a trattenersi. 

Norman scosse la testa con pazienza, aprì il libro che aveva fatto apparire e lo spinse verso il ragazzo. 

Sotto i suoi occhi vi era la mappa di un posto che non aveva mai visto prima. Sembrava un'isola, ma se i cartografi non avevano sbagliato le proporzioni, l'isola era più o meno grande quando gli Stati Uniti d'America. 

“Ghania. La terra oltre l'orizzonte. Il luogo in cui la magia non è una storia per adolescenti da dividere in sette libri, ma la realtà.” 

Gabriel cercò di mordersi la lingua per fermare le mille domande che gli venivano in mente, e sul momento ci riuscì, annuì e rimase in silenzio aspettando che l'altro continuasse nonostante fosse più che sicuro di star ascoltando i deliri di un pazzo. 

“All'epoca ero piccolo, quegli estranei mi spaventavano, non volevo andare. Quindi loro uccisero mio padre e mi rapirono. Avrai sicuramente sentito qualche pettegola raccontare tutta la storia. Non sprecherò il nostro tempo a raccontarti nel dettaglio cosa successe a me, quello che voglio dirti è perché sono venuto a cercare te.” 

Il ragazzo non riusciva a staccargli gli occhi di dosso mentre parlava. Per metà incredulo e per metà incuriosito, di nuovo si limitò ad annuire. 

“Il regno di Ghania è un luogo stupendo, dove uomini e creature magiche convivono in armonia. Villaggi e città sono talmente belli da togliere il fiato e i paesaggi che si possono ammirare lì sono a dir poco incredibili. Ma negli ultimi vent'anni una terribile guerra ha colpito il regno.” L'amarezza nella voce di Norman si fece strada nel cuore del ragazzo come un pugnale. “Una fazione di ribelli è riuscita a rovesciare il governo del re, prendendo il potere e utilizzando la magia e i suoi segreti per il proprio tornaconto personale, distruggendo tutto senza riguardo pur di arricchire il nuovo sovrano e la sua corte.” 

Gabriel si rese conto di aver trattenuto il fiato, catturato dal profondo rancore che traspariva dalle parole dell'uomo che aveva davanti. 

O gli stava dicendo la verità, o meritava un oscar come miglior attore protagonista e lo meritava all'istante. 

“Vedendo come questi uomini hanno cominciato a distruggere il mondo che tanto avevo cominciato ad amare non ho potuto fare altro che unirmi alla resistenza che era sorta contro di loro. Abbiamo fatto progressi, li abbiamo colpiti con forza, ma tutto quello che possiamo fare non basta.” Continuò a raccontare lui, ormai preda della frustrazione. “Il sovrano possiede una fonte di potere inesauribile. Un mago di incredibile talento che ha votato la sua vita al male e fornisce la sua energia per mantenere in forze il re e i suoi nobili. Abbiamo capito ormai da tempo che l'unico modo per sconfiggerli è fermare il mago, ma per farlo abbiamo bisogno di un mago di eguale potenza.” 

A quelle parole gli occhi dell'uomo si fissarono in quelli del ragazzo con tanta intensità che per lui fu come ricevere un colpo in piena fronte. 

“Per anni tutti hanno riposto le loro speranze in me, convinti che fossi io quel mago, ma il mio potere non è abbastanza. Non lo sarà mai. Ho cercato ovunque un aiuto per capire come fare a fermare quei folli e quando ormai pensavo di aver perso ogni speranza questo libro mi è venuto in aiuto.” 

Lentamente, senza staccare gli occhi da quelli di Gabriel, sfogliò un paio di pagine per poi picchiettare con l'indice su un punto preciso della pagina. 

Suo malgrado Gabe distolse lo sguardo da quegli occhi magnetici per leggere le parole che gli stava indicando. 

“Dove un mago potente è nato, uno più potente nascerà.” Disse, la voce incerta. “Cosa vuol dire?” 

“Secondo questo libro magico, la vita si basa su un costante ciclo di miglioramento e ricaduta. La terra che ha dato un buon raccolto l'anno seguente ne darà uno due volte più buono, per poi tornare all'inizio. Una mucca che ha dato vita a un vitello forte darà vita a un vitello due volte più forte, per poi ricominciare. La terra che ha dato origine a un mago potente darà origine a un mago due volte più potente.” 

Il silenzio calò sulla cucina, e anche quando l'ululato di uno dei cani deformi risuonò poco distante nessuno dei due si mosse. 

“Stai dicendo che è per questo che sei tornato qui dopo tanti anni? Per cercare un altro mago che possa avere il doppio del tuo potere così da poter affrontare il nemico?”