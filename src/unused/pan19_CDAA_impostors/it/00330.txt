a qualcosa. Lestrade stava iniziando a riconoscerla.

Lestrade si scrollò di dosso la giacca e la buttò sul tavolo della cucina, dove atterrò sopra a delle bollette arrivate da poco. Mycroft ebbe un moto di disagio, e Lestrade immaginò che la sua casa fosse impeccabile, le sue giacche mai buttate sopra a niente. Probabilmente il motivo per cui non appariva mai sgualcito. Stava seduto nel suo completo a tre pezzi sul divano di Lestrade e sembrava assurdamente fuori posto. Sul tavolino davanti a lui c’erano una bottiglia di scotch e due bicchieri. Sul tavolino a lato del sofà c’era una custodia per violino.

Lestrade assimilò tutto ciò e decise di iniziare con lo scotch. Lo guardò fissamente.

“Ah, sì,” disse Mycroft. “Mi sono preso la libertà di portare il mio.”

Lestrade guardò i bicchieri.

“Ho portato anche i miei bicchieri. Sospettavo che non avresti avuto scotch o bicchieri da scotch.” Mycroft diresse il suo sguardo all’appartamento. “Avevo ragione.”

“Scusa,” disse pigramente Lestrade. “Non sapevo che avrei avuto compagnia, o avrei fatto ordine.”

“Non ti preoccupare,” disse Mycroft, aprendo lo scotch e versandolo. “Ho imparato a sentirmi a casa in qualunque ambiente.”

Lestrade scoppiò a ridere e Mycroft gli sorrise e gli porse lo scotch, e Lestrade smise improvvisamente di ridere. “Aspetta un attimo. Era inteso come battuta,” realizzò.

Mycroft fece una faccia che Lestrade riconobbe immediatamente. Era la faccia distintiva di Sherlock, quella che diceva “mio Dio le persone sono così incredibilmente stupide, perché tocca a me averci a che fare.” Di rado gli capitava di vedere una somiglianza fisica tra i due fratelli, ma era lì, e Lestrade nel vederla sentì la mancanza di Sherlock quel tanto di più. A Sherlock, pensò, sarebbe piaciuto il nuovo caso.

“Possiedo un senso dell’umorismo,” commentò asciutto Mycroft. “È solo che la sua esistenza è un segreto di stato.”

“Anche quella era una battuta.”

“Cielo, com’è perspicace, Ispettore. Scusa, ora usiamo i nomi di battesimo, vero? Gregory. Ti ho portato un regalo.”

Lestrade guardò la bottiglia di scotch.

“No, non quella, quella me la porto via. Questo.” Sollevò la custodia del violino e gliela passò.

Lestrade posò il suo scotch sul tavolo. “Cos’è?”

“A me sembra una custodia per violino, ma sono aperto alle tue teorie.”

“Sei spassoso stasera,” gli disse Lestrade, e aprì la custodia. Dentro luceva un violino. “Questo è un regalo magnifico,” disse Lestrade, chiedendosi se si trattasse di ciò che credeva. Alzò gli occhi verso Mycroft. “Che cos’è?”

Mycroft lo stava guardando, facendo vorticare lo scotch all’interno del bicchiere. L’illuminazione nell’appartamento di Lestrade era scarsa e i suoi occhi erano quasi completamente in ombra, perciò Lestrade non riusciva a leggere bene la sua espressione. Non sembrava compiaciuta. Sembrava leggermente risentita e un po’ rassegnata forse. “È il violino di Sherlock. Hai espresso così tanto interesse nei suoi confronti che ho pensato forse lo volessi, anche se francamente dubito te lo potresti permettere.”

“Non voglio il suo violino,” disse Lestrade.

“Bene, allora. Lo puoi prendere in prestito se vuoi. Farci dei test. Vedere se lo sto usando per contrabbandare, o qualunque altra insensatezza del genere ti sei inventato.”

“Non penso che tu stia facendo qualcosa col violino.”

“No,” disse Mycroft, la sua voce dura e fragile. “So che non lo pensi. In realtà è questo il regalo che ti ho portato. Vuoi sapere perché ho preso il violino? Ti dirò perché ho preso il violino. Perché volevo bene a mio fratello. Ecco. È questo che volevi sentire? Gli volevo bene. Non andavamo molto d’accordo da adulti. Quando era bambino amava il violino e i nostri genitori erano morti, così gli ho comprato un violino ed è l’unico regalo che abbia mai dato a mio fratello che lui abbia effettivamente tenuto, che sembrava gli piacesse davvero. L’unica cosa che gli abbia mai dato che sia stato un successo. Quindi sì. Quando John mi ha chiesto se volessi il violino, ho preso il violino. Spero davvero che tu trovi questa spiegazione soddisfacente. Gregory.”

Lestrade lo guardò per un attimo. Gli dispiaceva ora di aver insistito tanto. Era stato un dettaglio strano; non aveva avuto senso per lui, un’improvvisa vena sentimentale di Mycroft. E ora aveva spinto Mycroft a questo e gli dispiaceva. Aprì la bocca, cercò qualcosa da dire, e arrivò a: “È Greg.”

“Cosa?”

Lestrade chiuse la custodia e la porse a Mycroft. “Nessuno mi chiama mai Gregory.” Fece un respiro profondo e mise i piedi sul tavolino e si sporse indietro sul divano. Prese in considerazione l’idea di scusarsi, ma pensò che avrebbe peggiorato le cose. Così disse solo: “Questo scotch è molto buono.”

Mycroft lo studiò. “È stata una partita di scacchi decente da parte tua. Non proprio scacco matto, ma una partita decente.”

Mycroft non sembrava più arrabbiato, e Lestrade riconobbe il tono riluttante del complimento. Alzò un