ho detto di no!»
Stiles si oscurò in volto. «Non è giusto però», ribatté imbronciato. «Tu non ti fidi di me. Dopo tutto quello che abbiamo passato insieme…» sussurrò con una vocina piccola piccola.
Derek cominciò a sentirsi fastidiosamente in colpa. Quegli occhioni da cerbiatto appena umidi erano un’arma del diavolo.
«Credevo che ormai anche tu mi considerassi parte del branco», continuò Stiles imperterrito. «Ma ho capito, sono umano e per te non sarò mai all’altezza. Non sarò mai abbastanza…»
L’espressione di Stiles era così ferita che Derek sentì l’impulso incontrollabile di abbracciarlo. «Stiles, no», tentò di rispondere mentre allungava un braccio verso di lui. «Non è quell--»
«Ahhhhhhhhh, ho capito!» lo interruppe Stiles con un ghigno.
Derek non credeva ai suoi occhi. Quel mostro era passato dall’essere sull’orlo delle lacrime a un’espressione diabolica nel giro di un istante. Sarebbe stato capace di mentire a Satana in persona!
«Se il problema è che non vuoi farti vedere nudo, ti stai facendo un sacco di menate per niente. Ti avrò visto mille volte in modalità vestiti-optional, una più, una meno non farà differenza! Però cavolo, da quando sei diventato così pudico? Capisco i traumi da ex fidanzate psicopatiche, ma questa reazione mi pare un filo eccessiva!»
Derek perse la pazienza. «Stiles, la vuoi piantare di dire cazzate? Non voglio, punto e basta! Lascia perdere e lasciami in pace!»
Stiles sfoderò una faccia a metà fra il pensieroso e il ragionevole. Un mix letale. «Si può sapere perché fai tanto il difficile, Lupo Musone? Vorrei solo vedere con i miei occhi una delle cose più affascinanti che mi capiteranno mai in tutta la vita. Mica ti ho chiesto di volare, è una cosa che sai fare perfetta…men…»
Stiles si interruppe una sillaba alla volta, come se avesse finito la scorta di voce. Sgranò gli occhi e, se fossero stati in un cartone animato, gli si sarebbe acceso un esercito di lampadine sopra la testa. Derek rabbrividì.
«Derek?» bisbigliò mentre il suo viso si contorceva in dodici smorfie diverse, di cui almeno quattro di scherno. «Derek, tu… ti sai trasformare, vero?»
Derek gli rivolse uno sguardo pieno di orrore. Si sentì arrossire fino alla punta delle orecchie e, prima che Stiles potesse scoppiargli a ridere in faccia, si catapultò con un balzo fuori dalla finestra. Peraltro non servì a molto, perché le risate a crepapelle di Stiles lo seguirono finché non salì sulla macchina parcheggiata in fondo alla via e non partì a tutto gas verso il loft.
Era fottuto. Irrevocabilmente e drammaticamente fottuto.


          (See the end of the chapter for  notes.)
          

«Risponde la segreteria telefonica. Lasciate un messaggio dopo il segnale acustico. BIIIP.»
«Derek» bisbigliò Stiles con urgenza. «Derek, ti prego, rispondi!»
Le sue scarpe da ginnastica calpestavano foglie e rametti in uno scalpiccio che era tutto fuorché discreto. Stiles era certo che un orecchio allenato riuscisse a sentirlo a metri e metri di distanza. Continuò a correre.
«Derek», ritentò, con il respiro sempre più affannato. «Devi rispondere, cazzo, mi stanno inseguendo!»
Si fermò a riprendere fiato, schiacciando la schiena contro il tronco di un albero e incastrando il cellulare tra la spalla e la guancia. Un istante dopo, il suono violento di una serie di spari in rapida successione riempì la radura.
«Mi sparano addosso, Derek!» sibilò terrorizzato. «Sono nella Riserva, vicino alla tua vecchia casa… Mi stanno accerchiando, devi venire a salvarmi» supplicò. «Lo so che sono le quattro del mattino, ma Scott non risponde e non posso chiamare mio padre, Derek, ti prego, ci sono i cacciatori mi devi aiuta--»
Un secondo BIIIP segnalò la fine dello spazio di registrazione. Con tutta calma, Stiles bloccò lo schermo dello smartphone e lo ripose in tasca. Anche senza la luce del display, la luna crescente gli forniva il minimo di illuminazione necessaria. Stiles ripiegò l’origami che teneva ancora in mano, mentre gli angoli delle sue labbra si incurvavano in una smorfia soddisfatta.
Era un piano perfetto.
Derek non aveva risposto alla sua chiamata. Stiles se l’era aspettato, così come si era aspettato che, nel dubbio che potesse davvero esserci un’emergenza, Derek non avrebbe spento il cellulare nel cuore della notte, né avrebbe disattivato la segreteria. Stiles era pronto a scommettere tutte e quattro le ruote della sua amata Roscoe che Derek aveva ascoltato il messaggio in diretta e si era tirato giù dal letto non appena aveva percepito la disperazione nella sua voce.
Gli spari, in particolare, erano un tocco di genio di cui Stiles andava molto fiero. Erano bastati pochi minuti su internet e un paio d’ore di tentativi per scovare e perfezionare la tecnica del petardo giapponese. Il risultato era pressoché indistinguibile dal vero sparo di un fucile, se non altro attraverso il filtro di un telefono. D’altro canto, se Hollywood l’aveva usato per decenni per ingannare le percezioni di milioni di spettatori, Stiles di sicuro poteva usarlo per ingannare quelle di un singolo Lupo Musone. Per di più, un Lupo