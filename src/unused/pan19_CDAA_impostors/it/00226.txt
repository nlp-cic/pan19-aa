con il Diavolo, e per un attimo il panico quasi tornò ad impossessarsi di lei. La presa della mano di Trixie la riportò subito alla realtà, e si disse che sarebbe andata a parlare con la preside prima possibile per  consigliarle di stare lontana da quell’uomo – non poteva ovviamente spiegarle il perché, né che non fosse esattamente un uomo, ma era sicura che qualcosa avrebbe potuto inventarsi.

Con rinnovata fermezza, si limitò a farle un cenno e a uscire dalla scuola, con Trixie alla sua destra che saltellava felice e Lucifer alla sua sinistra.

Lì, nel parco dell’edificio, con un tempismo da fare invidia a quello del caso che stava seguendo, si stava avvicinando Dan.

 

 

 

 



3. That won’t be me



“Dunque, detective,” disse Lucifer sedendosi sul divanetto accanto al suo, una tazza di caffè fumante in mano, mentre aspettavano fuori dalla porta della psicologa di essere ricevuti. “Tua figlia è stata uno sbaglio, o voluta?”

Chloe, per fortuna, aveva appena finito di bere, perché era sicura che avrebbe sputato fuori qualunque cosa fosse stata presente nella sua bocca in quel momento, tanto era spiazzata dalla domanda. “Voluta,” disse con enfasi, guardando Lucifer con sguardo truce. Stava per caso implicando qualcosa su Trixie, su come non la amasse abbastanza? Voleva ripetere quella scenetta che c’era stata con Dan, quel “io non litigherei di fronte la bambina, è disdicevole” che le aveva gelato il sangue nelle vene perché aveva toccato un punto fin troppo dolente per lei? Che razza di madre era, se persino il Diavolo poteva darle lezioni su come crescere sua figlia?

Ma Lucifer, invece di seguire il corso dei suoi pensieri, se ne uscì con tutt’altro. “Non ho mai capito il desiderio di voi essere umani di riprodurvi.”

“Per fortuna.”

“Voglio dire, bambini? Orribili, fastidiose creature.” E allora perché l’hai aiutata? voleva chiedere, ma prima che potesse parlare Lucifer proseguì. “Oh, la tua va bene. Be’, niente di cui andare fieri, ma neanche nulla di cui vergognarsi, suppongo. E’ una cosa positiva, no?”

Non ha la minima idea di come funzionino i rapporti umani, pensò stupita Chloe. Non è sgarbato, è ignorante. E’ come se stessi parlando con un bambino. Il che aveva senso, a pensarci, essendo quell’essere non umano, ma Chloe si stava sforzando in tutti i modi di non pensare a lui come al re dell’Inferno, per cui rispose come avrebbe risposto ad un uomo qualunque, di fronte ad un’affermazione così maleducata: “hai la minima idea di quanto tu sia stronzo?”

“No?” chiese lui perplesso, e Chloe, che pure era ancora guardinga su Lucifer, doveva ammettere che sembrava sincero, e questo, contro ogni logica, le fece quasi venire la voglia di ridere. Ecco che arriva Lucifer, signore del male, spiazzato dalle buone maniere.

Un attimo dopo, pensò a quanto impossibile avrebbe reputato quella scena solo la sera prima, di fronte al ricordo vivido della faccia di Lucifer e la paura che le attanagliava le viscere. Aveva pensato, fino ad appena mezz’ora prima, che Lucifer l’avrebbe attaccata senza rimorso, che non appena avesse rivisto quella presuntuosa detective che si era preso gioco di lui – “Ah, già, immortale,” aveva detto con sarcasmo appena dodici ore prima, quando ancora non sapeva quanta verità ci fosse dietro le sue parole, “e si scrive con una o due m? Lo dimentico sempre” – le avrebbe fatto pagare la sua sfacciataggine e si sarebbe vendicato in maniera a dir poco crudele. Ma Lucifer era stato fino a quel momento al peggio noioso con le sue allusioni, al meglio utile per la pista sulla dottoressa e per l’aiuto che aveva dato a Trixie – e questo, in particolare, aveva fatto capire a Chloe che c’era qualcosa che non andava.

Dire che fosse perplessa sarebbe stato davvero un eufemismo. La figura di Satana che le era sempre stata descritta – e, in realtà, anche la scena con Eddie Deacon – male si incastrava con questa seconda figura, uno strano uomo in giacca e scarpe eleganti, con forte accento inglese e battuta sempre pronta; aveva temuto che la prima figura comparisse a farle del male, ma tutto ciò che fino a quel momento era stato presente era stata la seconda. Chloe doveva ammettere che, non avesse visto quella scena la sera precedente, non avrebbe mai pensato che quell’uomo potesse essere il Diavolo.

Possibile che stesse fingendo? Era una possibilità, poteva anche darsi che Lucifer stesse cercando di farle abbassare la guardia. Ma Chloe decise di escludere quell’idea: il suo sesto senso le diceva che Lucifer non stava fingendo neanche un poco, e poi non trovava il motivo di tutto questo sotterfugio quando lui era infinitamente più potente di lei e di certo capace di qualunque cosa.

Anche se il Lucifer che suonava il pianoforte e diceva “Giurerei di averla vista nuda. Abbiamo fatto sesso?” non sembrava capace di qualunque cosa, e anche se lei era apparentemente immune ai suoi giochetti da incantatore.

Sì, Chloe si poteva definire confusa.

“A proposito di stronzi,” disse Lucifer interrompendo i suoi