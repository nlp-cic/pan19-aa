intento a consultare febbrilmente le pagine dei tomi oscuri. Al giovane Dragonborn sembrò di vederlo quasi mutare sotto il suo sguardo, come se la sua carnagione virasse gradualmente verso il verdastro, in un cambiamento impercettibile ad occhio umano ma colto d'istinto.

Tsunehito estrasse l'arma e la brandì in modo che sperò risultare minaccioso, ma non ottenne reazione. Avrebbe dovuto costringerlo in qualche altro modo, considerò nel gettare ancora un'occhiata alla figura rintanata nel suo angolino, mentre quella che sembrava una leggera nebbiolina iniziava ad alzarsi dalle vesti magiche... il tempo a disposizione si faceva sempre più esiguo. Sembrava quasi impossibile che la trasformazione fosse rapida a tal punto, eppure l'Arcimago aveva iniziato a non chiudere più gli occhi, fissando famelico le parole sul tomo che stava esaminando come fosse realmente affamato di conoscenza.

Il più giovane si rigirò l'ascia tra le mani, tracciandone i contorni mentre si affannava a riflettere: non era il caso di restare ancora lì ad attirare altri Cercatori e non c'era verso di far ragionare Asagi, il che poteva significare una sola cosa – avrebbe dovuto costringerlo. Cosa che comunque presentava non pochi problemi, dal momento che la cosa saggia da fare era passare inosservati.

Certo, il Dragonborn con la sua forza avrebbe potuto anche trascinare l'Arcimago senza problemi, ma come impedirgli di dimenarsi e gridare? Avrebbe dovuto tramortirlo e portarselo dietro a peso morto?

Carezzando l'impugnatura dell'ascia, Tsunehito non trovò altra soluzione.

“Speriamo che non diventi stupido come il ladro...” sospirò a mezza voce, ignorato dal bersaglio di quella considerazione.

Pochi secondi dopo, il Dragonborn tornò ad aggirarsi per i meandri di Apocrypha con un peso non indifferente sulle spalle – non poté fare a meno di annotare mentalmente che avrebbe dovuto farsi dare un ricostituente dall'Arcimago, una volta usciti da quel luogo orribile.

I nemici non mancavano, eppure la determinazione riuscì a condurlo fino al libro finale – rendere immuni i suoi compagni d'avventura ai suoi Urli? Perché no!

Presto, tuttavia, il regno di Apocrypha iniziò a svanire attorno a lui, sbiadendo in un nero cupo e deprimente, per poi rischiararsi e riprendere colori ben più accoglienti: il rosso della fiamma viva appartenente alla candela accesa sul tavolo della stanza che aveva riservato alla locanda di Solstheim fu accolto con gioia dal Dragonborn, mentre il familiare odore di cenere che permeava tutta Roccia del Corvo lentamente si insinuava nelle sue narici, sostituendosi all'odore di marcio. Si sentiva più leggero...

Finalmente riuscì a tornare del tutto alla realtà di Solstheim e ad essere nuovamente parte integrante di quel piano esistenziale – non si sarebbe mai abituato a viaggiare da e per ambienti così diversi, nutrendo sempre il terrore di restare incastrato tra i due piani esistenziali nei quali si spostava.

“Ah... la mia testa...”

Il lamento sottile di Asagi ricordò a Tsunehito cos'era accaduto e lo spinse a concentrarsi su di esso, a non rilassarsi, per assicurarsi che nulla di Apocrypha si fosse insinuato permanentemente nel corpo – no, nell'anima – dello studioso.

L'Arcimago si trovava per terra, scomposto come se il Dragonborn l'avesse appena lanciato lì, e si premeva una mano sulla fronte forse ignorando di avere una pessima cera; il segno di colpo contundente sul capo, tuttavia, era ben visibile e spinse il più giovane a chiedersi perché mai l'altro si tenesse la fronte e non il punto in cui l'aveva realmente colpito.

“Come ti senti?”

“Nauseato, dolorante e desideroso di un buon bagno caldo. Io... non ricordo cos'è successo...”

Tsunehito non ebbe abbastanza coraggio da spiegarglielo, così fece spallucce ed aiutò Asagi a rimettersi in piedi. “Sai che ti dico, Arcimago? Dovremmo prenderci qualche giorno di pausa, in fondo Miraak non è più una minaccia.”

“Non è possibile, Tsune, lo sai...”

Forse sarebbe stato meglio svelare all'Arcimago ciò che era appena accaduto, ma a che pro? La consapevolezza di essere debole a qualcosa spesso portava solo ulteriori debolezza e problemi; naturalmente, sarebbe stato compito suo evitare che l'altro avesse contatti di qualsiasi genere con Apocrypha e i Libri Neri: non sarebbe stato semplice, ma ci sarebbe riuscito. Non poteva rinunciare all'aiuto di Asagi, rivelatosi indispensabile fin dal primissimo momento in cui erano usciti insieme dal tempio di Mara.

“Ho tutto sotto controllo, Arcimago. Riposa...”

Cercò di chiudere il discorso con dolcezza, come se avesse a che fare con un bambino, ma l'Arcimago non volle demordere e, gemendo di dolore, si voltò verso il tavolo a scrutare il Libro Nero ormai chiuso, la cui copertina sembrava ondeggiargli davanti agli occhi.

“Tsune, il Libro...” borbottò, cercando di mettersi a sedere senza farsi aumentare il mal di testa.

“Asagi...”

L'Arcimago comprese dal solo tono di voce di Tsunehito che la situazione non era rosea, eppure non riusciva a comprendere. Ebbe un sospetto e, per quanto inutile potesse rivelarsi, decise che con quel mal di testa sarebbe stato meglio non porsi tanti dilemmi; così, interruppe senza tante cerimonie le parole del suo compagno d'avventura, che gli sembravano piuttosto confuse, e domandò: “Cos'è accaduto?”

“Nulla.”

“Tsune. Dimmelo.”