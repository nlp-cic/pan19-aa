elfico di cui aveva tanto sentito parlare.

Ora, quel giuramento non aveva potuto nulla contro il tenente del Moringotto.

Non c’era alcuna speranza, erano prigionieri e presto sarebbero morti.

Beren era chiuso in un silenzio pieno di sconforto.

Le canzoni sembrarono consolare Beren. Nessuno di loro due parlò, sapevano che non era consigliabile. E Findaráto non aveva bisogno di parole per capire Beren. Si era imbarcato in quell’impresa impossibile per amore di Luthien, sapendo che Thingol non aveva voluto altro che morisse in quella cerca.

Era sempre stata un’impresa destinata a fallire.

Però, Beren era disposto a sacrificare la sua vita per quell’amore.

Findaráto avrebbe voluto essere stato capace di un tale sacrificio. Di sacrificare le sue aspirazioni, i suoi obiettivi, i suoi sogni, la sua vita per la donna che amava.

E invece non lo aveva fatto. Aveva avuto chiaro cosa doveva fare e non era stato sacrificare qualcosa per lei.

Non si era neppure mai posto il problema di cosa volesse lei, se avesse avuto qualche ambizione, qualche aspirazione, magari diversa dalla sua. Così il problema si era posto da solo.


Non posso abbandonare la mia terra, Ingoldo. Non posso lasciare una tenebra conosciuta, per una sconosciuta. Cosa c’è per noi oltre il mare?


Findaráto chiuse gli occhi al ricordo di quelle parole, l’acqua che gocciolava in qualche punto distante della prigione.

Ci sono le nostre origini e il nostro futuro, le aveva risposto allora, senza rendersi conto di echeggiare le parole di Fëanáro Curufinwë. E ci sarà una terra in cui potremo vivere insieme, senza preoccupazioni, senza che nessuno interrompa la nostra gioia.


Ho i miei doveri qui, Ingoldo. Non ho intenzione di ignorarli e di mancare di rispetto alla mia regina per un sogno concepito nella tenebra. Non c’è nessuna gioia per noi oltre il mare.


Era stato meglio così.

Nessuno dei due sarebbe stato la gioia dell’altro, se solo uno di loro avesse dovuto abbandonare i propri sogni per l’altro.

Findaráto sapeva che non sarebbe mai stato in pace se fosse rimasto ad Aman. Non sarebbe potuto tornare indietro, ripercorrere la strada che aveva percorso fino a quel punto, come aveva fatto suo padre. Avrebbe vissuto nel rimpianto, pieno di domande su come dovessero essere le terre di cui Eärwen e Olwë gli avevano tanto parlato.

Ma soprattutto, se fosse rimasto con Amarië e avesse sentito degli avvenimenti ad Alqualondë, non avrebbe potuto restare a Tirion. Sapeva che sarebbe partito all’inseguimento dei cugini, non avrebbe potuto restare indietro, non dopo le vite del popolo di sua madre sacrificate per quelle navi. Quelle stesse navi che poi erano state date al fuoco quasi fossero state erbacce.

Poi, quando Findaráto aveva visto il corpo morto di Elenwë tra le braccia di Turno, quei capelli biondi che spuntavano dal cappuccio di pelliccia e ricadevano, pallidi e senza vita, sul ghiaccio, aveva realizzato che quel viaggio avrebbe ucciso Amarië, come una gelata in piena estate.

Non avrebbe mai voluto qualcosa del genere per lei.

Non avrebbe mai voluto qualcosa del genere per se stesso.

Sarebbe mai stato capace, di fronte a una scelta come quella di Beren, di scegliere Amarië al posto dei suoi desideri?

Non voleva una risposta.

Findaráto ricordava una canzone della Gente di Bëor e la cantò a Beren nella sua mente. Ricordava anche in quale occasione l’aveva ascoltata per la prima volta. Magari avrebbe potuto dargli lo stesso conforto che aveva dato alla persona che l’aveva cantata, mentre lavava i panni con le altre donne del villaggio.

Quella donna che aveva pagato per una scelta come quella che aveva compiuto Beren. Che era stata pronta a tutto.

Se il sangue condiviso voleva dire qualcosa, le scelte di Aikanáro erano indicazione sufficiente di cosa avrebbe fatto anche lui.


Le candele provano pietà per le falene?



O le falene per le candele, quando il vento le estingue?


E dire che era stato facile dirle cosa provava la sua stirpe, farle credere di aver torto, di avere una visione troppo mortale per un amore immortale. Era stato facile chiudere le orecchie a quel grido di sofferenza per un cuore spezzato troppo presto e senza alcuna spiegazione.

Dopotutto, Findaráto e Amarië non erano riusciti a trovare un punto di contatto, nessuna via di mezzo, pur avendo entrambi l’eternità davanti. Come avrebbero potuto un mortale e un immortale trovare la gioia in un attimo insieme?


Per un anno, un giorno, della fiamma, avrei rinunciato a tutto: alla stirpe, alla gioventù e alla stessa speranza: adaneth sono io.


Al contrario di quanto lui aveva creduto, Andreth era stata disposta a lottare per quell’amore, lei sì che avrebbe accettato la sfida di Thingol. Ma Aikanáro le avrebbe detto di non sprecare la sua vita per qualcosa che non avrebbe mai potuto avere. Se le avesse parlato. Perché Findaráto conosceva suo fratello e sapeva che, per scatenare una simile rabbia in una donna saggia come Andreth, doveva essersene andato senza una parola.

Se solo le avesse spiegato, lei avrebbe capito.

O lo avrebbe convinto.

Forse era stato quello a spingere via Aikanáro.

Era il loro essere mortali ad aver reso prima Andreth, ora Beren disposti a sacrificare tutto per un solo attimo di