non aveva senso, sarebbe stata male e basta, e comunque lei non era una stalker, okay? – ma lo spirito è pronto ma la carne è debole, come direbbe qualcuno, e Merleen è di nuovo lì che percorre il sentiero alberato del parco e si dice che magari può chiedere con nonchalance a uno dei ragazzi (magari non a Gwaine) come sta Artemis, dopo la partita.

Oppure – siamo onesti – può origliare quando ne parlano tra di loro. È più nel suo stile.

Merleen si ferma all'improvviso a due metri di distanza dal suo albero. Il suo albero, quello che occupa da più di un mese, grazie tante, questo vorrà pur dire qualcosa. Non ci ha inciso sopra il suo nome perché il vecchio Will Wordsworth – pace all'anima sua – la fulminerebbe dall'alto dei cieli, ma fa lo stesso. È praticamente di sua proprietà.

… solo che la notizia non deve essersi diffusa a dovere perché eccola lì, Artemis Pendragon, seduta comodamente a terra con la sua coda spettinata, la sua maglietta dell'Arsenal e le sue stampelle nuove di zecca appoggiate al tronco dell'albero di Merleen.

“Ah, eccoti qui,” Artemis la saluta con un brusco cenno del capo. “Mi chiedevo quando saresti arrivata. Hai portato quel telo che hai di solito, sì? Stare seduta per terra è un vero tormento.”

°

Merleen è francamente incredula.

Non solo Artemis – con la sua dannatissima maglietta rossa troppo stretta, accidenti a lei, Merleen ci prova a non farci caso, ma è abbastanza sicura di stare fallendo miseramente – non solo Artemis sta occupando abusivamente il suo albero e il suo telo; non solo con il suo tifo molesto le rende impossibile prestare attenzione al concetto-chiave dell'“infinito tendere all'inarrivabile” che a quanto pare permea la poesia di Coleridge (permea anche la vita di Merleen, se è per questo, eppure non sente il bisogno di scrivere venti pagine di saggio in merito, lei), ma non è questo il punto.

Il punto è che... qual è il punto?

Ah, sì. Non solo Artemis le sta rovinando la giornata (e bla bla bla), la parte peggiore è che Merleen la lascia pure fare! Deve essere ammattita.

“Quindi è rotta?” domanda Merleen, abbandonando senza grossi rimpianti Coleridge al suo destino di incompiutezza. Tanto ci è abituato. L'“infinito tendere all'inarrivabile” e tutto il resto.

Artemis non distoglie lo sguardo dal campo da gioco nemmeno per un secondo.

“Mh?”

“La caviglia,” ripete Merleen, vagamente offesa dalla scarsa attenzione rivoltagli. E dopo che ha magnanimamente concesso a quell'asina tre quarti del suo telo, per di più! “È rotta?”

“Cosa? Oh, sì,” risponde Artemis distrattamente. “Dalle quattro alle cinque settimane per guarire, mi hanno detto, e dopo altri mille mesi di fisioterapia. Non vedo l'ora.”

“Mi dispiace.”

Artemis alza le spalle.

“A me dispiace che non posso giocare.”

“'The man hath penance done, / And penance more will do,'” risponde Merleen, senza riuscire a trattenersi. Arrossisce appena, quando a quelle parole Artemis si volta verso di lei, le labbra tirate in un mezzo sorriso ironico.

“Suona familiare,” dice Artemis, accennando col mento al libro di Merleen. “Cos'è?”

“Coleridge.”

“Sei anche più nerd di quello che sembri,” commenta Artemis, lapidaria, ma il tono è divertito, e Merleen si limita ad alzare gli occhi al cielo.

“Sono Merleen,” le dice quindi d'impulso, reprimendo il senso di colpa, perché non sa se avrà di nuovo un'occasione del genere, e le tende la mano.

Artemis la stringe brevemente, vagamente sorpresa.

“Artemis.”

°

“Il tuo ragazzo gioca bene.”

Merleen sta studiando Ozymandias, questo weekend. La vecchia statua in rovine, il tempo che passa inesorabile, la futilità della vita umana. Merleen normalmente non è tanto il tipo da carpe diem, ma Shelley tende a farle questo effetto.

Artemis, comodamente spaparanzata sul telo di Merleen, la caviglia rotta appoggiata sul suo zaino, si acciglia.

“Il mio cosa?”

“Il tuo... ragazzo?” Merleen si è già pentita di aver provato a carpere il diem. Stava benone lì dov'era, in fondo, perché impicciarsi? “Gwaine, mi pare si chiami...? Coi capelli...” Merleen accenna un gesto vago che dovrebbe rappresentare la chioma fluente del ragazzo.

Artemis, per tutta risposta, le scoppia a ridere in faccia.

“Io e Gwaine?” dice con voce strozzata, e ride ancora. “Da dove è saltata fuori questa idea?”

“Non lo so, io credevo...” Merleen arrossisce e fa del suo meglio per evitare lo sguardo di Artemis. “Pensavo solo che... Ti ha chiamato 'principessa', e allora io...”

“Oh, quello,” Artemis sbuffa una risata sarcastica. “È da quando gli ho raccontato che una volta mio padre ha trascinato me e mia sorella a prendere il tè a Buckingham Palace che rompe con questa storia della principessa-”

“Hai preso il tè a Buckingham Palace?!” la interrompe Merleen, sgranando gli occhi incredula.

Artemis alza gli occhi al