non può continuare così, e per quanto sia carino, il suo Gennaro gli manca terribilmente.

«Secondo te se passo per di qua faccio prima?» domanda Alessio, sbirciando verso una viuzza stretta e dall’aria poco raccomandabile. Gennaro si muove all’interno della tasca destra del suo giaccone - è enorme e ci sta piuttosto comodo - e tira fuori solo orecchie e baffi. Alessio gli accarezza il naso con l’indice e lui si ritrae al calduccio; la giacca vibra per le sue fusa soddisfatte, e il ragazzo riflette che in fondo è un po' come avere in tasca un grosso iPhone peloso.

Alessio percorre la stradina velocemente, sbuca in un vicolo che dà sul retro di un ristorante cinese e finalmente lo trova: l’insegna del negozio è piuttosto sgangherata e non si legge bene il nome, ma il legno viola che incornicia la vetrina della porta è lucidissimo. Senza pensarci troppo su, tira la maniglia ed entra.

Il negozio è piccolo e illuminato da numerose candele colorate: ricorda un po' una farmacia antica, con un bancone in mogano e decine di scaffali che corrono fino al soffitto altissimo. Su di essi si affastella una quantità straordinaria di libri, piante, boccette contenti liquidi colorati e oggetti magici di vario tipo. Alessio spalanca la bocca stupefatto senza smettere di guardarsi intorno meravigliato: gli sembra di essere sul set di Harry Potter e l’idea lo eccita come un bambino.

«La bocca chiudila, o entrano le mosche!» intima divertita una voce alle sue spalle. Alessio si volta verso il bancone e per la prima volta nota due giovani donne che lo osservano divertite. Una delle due porta gli occhiali, ha folti capelli ricci e gli sorride gentilmente; l’altra invece è vestita tutta di nero, e lo osserva in silenzio con occhi azzurri come il ghiaccio.

Alessio boccheggia un paio di volte, incerto su cosa dire: si rende conto ora che presentarsi nel covo di un paio di streghe armato solo di un accendino turchese potrebbe non essere un’idea brillante. Cerca di darsi un contegno, e raddrizza la schiena schiarendosi la voce.

«Sto cercando una strega» afferma, la bocca asciutta. Nella sua tasca, Gennaro si agita e si raggomitola su se stesso; lo strano movimento attira l’attenzione delle due giovani, così Alessio sposta la mano in modo da coprire del tutto la tasca e si prepara a scappare in caso di pericolo.

«Certo, che ti serve?» si affretta a dire la riccia, aggiustandosi gli occhiali sul naso «Se è per un filtro d’amore chiedi pure a me, posso fare di tutto: cotte momentanee, amore a prima vista, infatuazioni passionali…» scorre una lunga fila di boccette polverose dietro il bancone e si ferma con il dito davanti ad una che ha una forma decisamente equivoca «Ho anche qualcosa di più piccante se ti può servire sai, nei momenti intimi…» aggiunge, tentando un occhiolino ma finendo per strizzare entrambi gli occhi al suo indirizzo.

Alessio sente le guance andare a fuoco e fa per negare, quando la seconda strega appoggia le mani sul bancone e si tende verso di lui.

«Magari ti serve un veleno? Ne ho di fatali ma anche di meno gravi, oppure ci sono gli incantesimi» accenna ad un grosso libro nero dalle rifiniture rosso scuro «Simulazione di incidenti, qualche osso rotto, terremoti…»

Alessio scuote il capo con decisione, sempre più stordito. Ma in che razza di posto è capitato?

«No, no» spiega, trattenendo a malapena il tremolio della voce «Una strega ha trasformato il mio… Amico» si schiarisce la voce e vede entrambe le ragazze inarcare un sopracciglio, incuriosite «Lo ha trasformato in un gatto, e vorremmo farlo tornare normale».

Sentendosi chiamato in causa, Gennaro sbuca dalla sua tasca e Alessio lo aiuta ad uscire, tenendolo ben saldo fra le sue braccia. Le due streghe si prodigano in sospiri inteneriti alla vista del micetto, che stringe in bocca il famigerato accendino - lo avevano recuperato quasi subito, insieme al cellulare e al mucchietto di vestiti che Gennaro aveva lasciato al parco. Alessio lo mostra alle due ragazze, che annuiscono comprensive.

«Ah, certo» l’esperta di veleni arriccia le labbra e se lo rigira fra le mani «Vado a chiamarla».

Alessio non fa in tempo a chiedere chi stia andando a chiamare, che lei sparisce nel retro; sente qualche grido e lo sbattere di una porta, e poco dopo la ragazza è di ritorno con una terza strega, che sfoggia un’espressione decisamente stizzita. Non appena la vede, Gennaro rizza il pelo e spalanca le fauci al suo indirizzo, soffiando minaccioso. Certo, essendo un gattino riesce solo a suscitare ulteriori sospiri inteneriti da parte delle ragazze. La terza strega osserva prima Alessio, poi l’accendino e infine Gennaro: rimane immobile per diversi secondi, e infine scoppia in una risata fragorosa, tenendosi lo stomaco e piegandosi sul bancone con le lacrime agli occhi. Gennaro soffia infastidito e si nasconde all’interno della giacca di Alessio, raggomitolandosi vicino al cuore.

«No, scusate» ansima, quando si riprende qualche minuto dopo «È troppo divertente» e riprende a ridere fra sé e sé. Le altre due streghe la osservano tranquille, come se fosse ordinaria