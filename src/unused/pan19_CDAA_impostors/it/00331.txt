“Io—”

Ma si rifiutò di lasciarla parlare. “Ed eccolo qui, questo brillante genio del crimine che ci ha ingannati per tutto questo tempo, che commette l'errore di rapire una bambina di sette anni e di lasciarle vedere chi è?”

“E allora è diventato arrogante,” ribatte lei, veemente.

Lestrade si alzò in piedi e in quel momento si accorse che stava anche urlando. Oh be’, troppo tardi per tirarsi indietro adesso. Probabilmente l’intero ufficio si era radunato per lo spettacolo, ma non si lasciò distogliere gli occhi da Sally. “Non è diventato arrogante. Non è mai stato colpevole di nulla di cui l’hai accusato, e tu mi hai costretto a scegliere se arrestarlo o se contravvenire a un ordine del mio superiore. Non avevamo nessuna prova—”

“Se non era colpevole, se non aveva nulla da nascondere, perché non è venuto con te senza un mandato?”

“Perché era la sua reputazione, Sally! Era finita appena l'hanno fotografato mentre veniva portato dentro per chiarimenti. Tu hai distrutto la sua reputazione, da sola, e hai fatto in modo che l’unica opzione che gli rimaneva fosse quello che ha fatto.”

“Era l’unica opzione per qualcuno colpevole—”

“O qualcuno che stava cercando di proteggere altre persone dal vero colpevole. Che non cattureremo mai perché è scappato perché tu eri occupata a iniziare una caccia alla strega contro una persona che avevi sempre odiato. Tanto vale che sia stata tu a spingerlo da quel tetto.”

“Ci prendeva gusto—”

“A risolvere crimini? Ti rendi conto che sei in una stazione di polizia? A tutti qui dentro piace risolvere crimini. E lo facciamo per soldi, cosa che potrebbe essere considerata peggiore. Tu risolvi crimini per lavoro, proprio come Sherlock Holmes. Casi in vista, casi che faranno arrivare la tua foto sui giornali. Proprio come Sherlock Holmes. Quindi.” Uscì da dietro la scrivania e aprì di scatto la porta dell’ufficio. Fece un respiro profondo e, invece di urlare, suggerì con calma: “Scendi dal tuo piedistallo, e esci dal mio ufficio.”

Lei lo fissò per un lungo momento, gli occhi resi incandescenti dalla pressione di molte cose che sapeva che voleva dire. Ma qualcosa—forse il fatto che lui aveva pur sempre un grado superiore? O forse qualcosa nella sua espressione, nel fatto che avesse perso la pazienza—le fece decidere di non farlo.

Raccolse la sua lettera dalla scrivania e gli passò accanto uscendo dalla porta.

“Sally,” disse, provando un grandissimo e vergognosamente feroce piacere nel farlo.

Lei si voltò a guardarlo.

“Scacco matto,” disse e le chiuse la porta in faccia.

***

Lestrade chiuse le tapparelle della parete vetrata dell’ufficio, si sedette e tamburellò con le dita sulla scrivania. Poi si alzò e fece un giro dell’ufficio, irrequieto. Poi si appoggiò per un secondo alla finestra, guardando la città trafficata al di fuori. Poi fece un altro giro dell’ufficio.

Al diavolo. Doveva uscire di qui, chiaramente.

Si infilò la giacca e aprì la porta.

La stazione di polizia si fece improvvisamente silenziosa e poi tornò improvvisamente rumorosa. Lestrade sospirò e alzò gli occhi al cielo, si sistemò il colletto e uscì dall’edificio.

Una volta fuori, attraversò quattro isolati prima di decidere che tutto ciò era ridicolo e inutile. Tirò fuori il cellulare e scorse la rubrica, cercando qualcuno da chiamare. Si trovò col dito sospeso su MH.

Aveva, pensò, completamente perso la testa. L’avrebbero messo in congedo amministrativo per essere  completamente uscito di senno.

Premette seleziona comunque.

Squillò quattro volte prima che Mycroft rispondesse, con tono curioso: “Ispettore?”

“Dovremmo trovarci per un drink,” disse.

“Un drink? Perché? Qualcosa non va?”

“No.”

Mycroft stette in silenzio per un momento. “D’accordo. Quando?”

“Ora.”

“Ora?” Mycroft non si sforzò nemmeno di mascherare la sua sorpresa.

“Sì. Hai da fare?”

“Be’, sì. A parte quello, sono le dieci del mattino.”

“E allora?”

“Mi hai appena chiamato ad un numero che ti ho espressamente dato solo per le emergenze, e mi hai chiesto di incontrarci per un drink, immediatamente, alle dieci del mattino.”

“So che sembra folle,” disse Lestrade, “ma non è folle il fatto stesso che ti abbia chiamato? Ha davvero cambiato qualcosa quello che ho detto dopo che hai risposto?”

“Ottimo punto. Dove sei?”

“Non lo sai?”

“Potrei scoprirlo, ma sono davvero nel mezzo di qualcosa, e sarebbe più facile se tu semplicemente me lo dicessi.”

“Questo è alquanto deludente.”

“L’aver fatto diminuire la tua stima nei miei confronti mi distrugge. Dimmi dove sei, così faccio mandare una macchina a prenderti.”

“Posso anche venirti incontro al club.”

“No, non puoi. Non sono al club. E non posso darti l’indirizzo di dove mi trovo, prima che tu me lo chieda. Non importa, mi hanno appena consegnato un rapporto su dove sei. La macchina arriverà a breve.”

“Così va meglio. Ora sono di nuovo colpito.”

“Eccellente. Sono molto lieto di sentirlo,”