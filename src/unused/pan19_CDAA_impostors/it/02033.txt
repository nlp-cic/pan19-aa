lì ad ascoltarla quando canticchia le peggiori canzoni mai prodotte dall’industria musicale contemporanea, e lo fa talmente bene che a volte riesce persino a farmele rivalutare. E lo sai che odia i film d’azione? Li detesta, a meno che non siano così terribili da sforare nel trash più assoluto, in quel caso li trova divertenti. Per non parlare dei programmi di cucina-»

«Clint, forse dovresti…»

«No, Phil, lasciami parlare. Sto cercando di insegnare una lezione a questo imbecille,» lo zittì prontamente. «Quello che sto cercando di dire è che non sai un bel niente dell’agente Romanoff, indi per cui, mio caro, non puoi essere innamorato di lei. Se posso trascorrere il mio tempo con lei senza innamorarmi e fare la figura del completo coglione, allora tu che non le hai mai rivolto la parola puoi fare altrettanto… ti pare?»

Il ragazzo gli rivolse un’occhiata inebetita, facendogli dubitare che avesse capito alcunché di quello che aveva appena detto.

«Credo che tu possa tornare ad allenarti, Jackson,» intervenne Coulson dopo un lungo momento di assoluto silenzio.

Clint e il suo agente supervisore restarono a guardarlo mentre si allontanava in tutta fretta per riunirsi ai suoi compagni.

«Piantala di fissarmi, Phil,» borbottò Clint dopo un po’. Aveva ancora il fiato corto: neanche si era accorto di aver fatto il suo discorso senza mai respirare.

«Non ti sto fissando.»

«Certo che mi stai fissando. Se hai qualcosa da dire, dilla subito.»

«Stavo solo pensando che è stato un discorso piuttosto not-»

«Ho cambiato idea, non dire niente,» si affrettò ad interromperlo, evitando di guardarlo in faccia. «Mi sono inventato tutto, stavo solo cercando di farlo desistere.»

«Non c’è dubbio.»

«Non posso permettere che le reclute dello SHIELD se ne vadano in giro con la testa tra le nuvole…»

«Mi pare saggio.»

«… quindi ho dovuto prendere seri provvedimenti. Era solo… com’è che si chiama? Ah, sì: licenza poetica…»

«M’immagino. »

«… ed è tutto. Torno alla mia tortura, gentilmente offerta da: te.»

«Prego.»

Si accorsero che Natasha stava venendo loro incontro solo quando fu ormai a pochi metri di distanza: silenziosa ed incospicua come sempre.

«Ehi,» disse soltanto, sudata ma composta, superandoli entrambi e sparendo oltre senza una parola di più.

Clint la seguì con lo sguardo, mentre Phil fissava lui con rinnovato interesse; dettaglio che non gli sfuggì e che gli valse un’occhiataccia fulminante per direttissima.

«Non ti azzardare a dire niente,» lo anticipò.

«E chi ha detto niente?»

«Sei proprio insensibile quando ti ci metti,» l’accusò ancora, lasciandolo in mezzo al corridoio per tornare in palestra.

«Ma non ho aperto bocca.»

Il dito medio che Clint gli mostrò con una certa irruenza, pose fine alla conversazione.

 

*

 

Quando decise che ne aveva abbastanza, il bersaglio contava tre fori: quello al centro più ampio e definito, gli altri due – del tutto non previsti – spostati di un paio di centimetri. Clint restò in religioso silenzio ad osservarli, chiedendosi come diavolo fosse potuto succedere. Lui non mancava mai. Era il suo biglietto da visita. La sua cosa. Phil aveva il suo sorriso bonario, la Hill la sua granitica e algida professionalità, Fury il suo sguardo di morte e disappunto e lui, Clint Barton, aveva la sua mira infallibile. Neanche si era accorto di essersi distratto a tal punto da consentire alla traiettoria di ben due frecce di deviare da quello che avrebbe dovuto essere il loro corso naturale per andarsi a conficcare ad una tale (infima, a dire il vero) distanza dal centro. 

Controllò la punta dei dardi incriminati, sperando di poter dare la colpa ad un qualche difetto strutturale, ma già sapeva che non ce n’erano. Non era una persona precisa e non era una persona sistematica, ma quando si trattava del suo arco e delle sue frecce, Clint diventava categorico. Niente veniva lasciato al caso.

Quindi, qualsiasi cosa fosse andata storta, il problema non era imputabile alla non-variabile tecnica, ma alla variabile umana, vale a dire lui stesso. Sbuffò qualcosa e si affrettò a raccogliere le sue cose, la faretra, l’arco, la felpa sgualcita, l’asciugamano e la borraccia che si era dimenticato di riempire. Si dovette impegnare per non soffermarsi troppo sul bersaglio che pareva sbeffeggiarlo con quei suoi tre fori là dove ce ne sarebbe dovuto essere uno soltanto. E poi fu costretto ad impegnarsi di più se non voleva ricordarsi dell’occhiata che Coulson gli aveva proiettato addosso come si fa con una lampada troppo potente durante un interrogatorio particolarmente brutale.

«Che testa di cazzo,» si accusò a mezza voce, fuggendo letteralmente dalla sala adibita al tiro con l’arco che lo SHIELD aveva allestito apposta per lui.

Credette quasi di essere diventato pazzo quando, subito fuori dalla porta, il suo biasimo si materializzò in forma umana.

Natasha era seduta a gambe incrociate sull’unica panca del corridoio altrimenti deserto. Aveva i capelli ancora bagnati dopo la doccia e un libro tremendamente ingombrante, che stava leggendo con estrema concentrazione, poggiato in grembo. Non lo guardò immediatamente,