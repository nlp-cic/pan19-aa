piace ascoltare le mie chiacchiere, puoi sempre tornare dopo ».
Severus stringe le braccia al petto e non smette di seguirla: gli è grata. Altrimenti non avrebbe nessuno con cui parlarne. A nessuno interesserebbe, se non a Severus, e soltanto perché sono amici.
- - -
Ho visto il giovane fantasma e il lupo mannaro avviarsi verso il Lago Nero e quel faggio sotto il quale diverse generazioni di studenti hanno sostato. Girava voce Sirius Black stesse cercando di parlare con il ragazzo dopo aver assistito a una sua trasformazione. Gli arbusti – i più invidiosi della vita umana – non smettevano di domandarsi quale fosse la ragione, avevano sperato che la loro prima conversazione si svolgesse all’aperto. Il loro desiderio fu esaudito.
Remus Lupin si accomodò nella sua solita posizione con le ginocchia piegate e i libri sulle gambe. Dovette percepire la presenza del fantasma dietro di sé. Si voltò, sussultò leggermente e assunse di nuovo la sua espressione pacata e serena.
Remus accennò nella sua direzione, aspettando che l’altro parlasse. « Io sono Sirius Black, piacere ».
« Sono Remus Lupin ». Non passò inosservato che Remus non gli tese la mano, le querce – ossessionate dalle buone maniere – lo lodarono più volte.
« Piacere, piacere… ».
Sirius Black sembrava impacciato.
- - -
Si sente stupido. Vorrebbe fargli capire perché gli sta rivolgendo la parola, ma prima deve trovare un modo per rompere il ghiaccio. Prende tempo sistemandoglisi accanto sull’erba.
Trascrive con attenzione qualcosa da un libro di Pozioni. Dal tempo che ha trascorso a osservarlo ha dedotto la studi molto; ha un’espressione corrucciata, la sua presenza deve starlo infastidendo o distraendo.
« Mi hanno detto che sei uno degli studenti migliori del tuo anno ». Le lusinghe funzionano spesso, quand’era vivo con lui funzionavano sempre.
« Ringrazia chiunque te l’abbia detto da parte mia ».
« Pensavo potessi insegnarmi qualcosa! ». È un’illuminazione, Remus abbandona la penna in grembo e lo scruta con interesse. « Ero giovane quando sono morto, sono molte le cose che non so ».
« Potresti chiedere ai professori o ai fantasmi ».
« I professori non hanno il tempo di badare anche agli alunni morti, i fantasmi non fanno che prendersi gioco di me perché sono ancora attaccato alla vita terrena ».
Remus annuisce, riflettendo.21 novembre 1972
Non ha idea del perché abbia accettato quella proposta. Cosa potrebbe mai avere in comune con un fantasma, oltre al non essere entrambi umani?
C’è molto rimpianto in Sirius, lo percepisce in ogni frase e in ogni sguardo. In qualche libro ha letto che la natura del fantasma è proprio di nostalgia e malinconia.
Ogni sabato mattina s’incontrano in Sala Comune Grifondoro e Remus parla per quelle che gli sembrano ore, gli dedica tutta l’attenzione che può. Dentro di sé si sente meno solo. Forse ha accettato perché imbattersi in Sirius è stato specchiarsi, Sirius deve aver visto in lui se stesso.
Oltre il loro giorno settimanale, gli fa compagnia tra una lezione e l’altra, gli racconta i pettegolezzi del castello – di cui sa “meglio di qualsiasi altro studente, senz’ombra di dubbio” – e gli svela alcuni segreti degli altri fantasmi. Remus non potrebbe sottrarvisi, trovare un modo di rifiutare Sirius è impossibile, non vuole cercarlo comunque. Un fantasma non può essere ucciso o mutilato, a lui non dispiace d’aver barattato la solitudine con delle lezioni – in ambiti che lo interessano, peraltro.
- - -
« Alla fine sono riusciti a incontrarsi ». Annucia Lily, più a se stessa che a Severus. L’intera faccenda deve essere una di quelle a cui è talmente indifferente da averla dimenticata.
« Chi? ».
« Lupin e il fantasma ».
« Oh, capisco ».
Gli indica il tavolo Grifondoro mentre si incamminano verso quelli delle rispettive case per la colazione: i due sono seduti fianco a fianco. Parlano ed il mondo è come lontano miglia da loro. « Sembrano stare bene insieme ».23 dicembre 1972
Per un albero anziano come me, qualsiasi rapporto umano è una follia. È intollerabile vederli sperare sapendo già di finire distrutti; molti di noi si chiedono come possa essere possibile che non si arrendino mai.
Sirius Black stava cercando di diventare amico di un lupo mannaro, Remus Lupin si stava aggrappando all’esistenza flebile di un fantasma. Non sembravano rendersi conto dell’errore: erano entrambi ai margini della vita umana, come potevano pensare di riuscire a conciliare la tristezza invincibile di un fantasma che non ha né ha bisogno di altro all’incertezza della natura del lupo mannaro, pericoloso per sé e per gli altri?
Io che di follie ne ho viste tante immaginavo già come la storia si sarebbe conclusa.
- - -
Il castello e i prati sono ricoperti di neve. Il paesaggio è bianco, candido; la luce del sole all’alba è circondata da un alone azzurro. Gli studenti e gli insegnanti sono seppelliti in strati di vestiti, i Serpeverde si lamentano di continuo della consueta umidità del loro dormitorio e di quanti incantesimi ci vogliano per proteggersi da quell’ambiente da grotta. Se si cammina all’aperto dietro di sé si lasciano i segni del proprio passaggio in orme grigie nel manto.
A Remus piacciono l’inverno e la neve