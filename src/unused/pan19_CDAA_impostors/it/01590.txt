Will pensava al sesso tra loro, ma l’idea di baciare Hannibal era quasi un’ossessione.

Sulla scogliera, prima di buttare entrambi di sotto, era quello che avrebbe voluto fare. Abbracciarlo, baciarlo e morire con lui. In quell’ordine. Ma all’ultimo la cosa più desiderata delle tre era sfuggita.

“Non la ritengo una necessità,” disse infine Hannibal. “Il pensiero mi ha sfiorato, ma può rimanere un pensiero.”

“Quindi questa tua…” Will lo indicò con un ampio gesto della mano, come stesse cancellando una lavagna, “Questa tua aria superiore di filosofo votato allo spirito, che è una completa stronzata perché tu ami troppe cose legate al corpo e ai piaceri che se ne traggono, in realtà è autentica solo quando si parla di sesso? Sei una specie di depravato nell’anima e puro nelle mutande?”

La fronte di Hannibal, non più nascosta dalla frangia bionda così come quando l’aveva conosciuto, divenne un bizzarro disegno di righe e increspature.

Will si appoggiò coi gomiti sulle ginocchia. “Fammi capire. Quindi se fosse una necessità cosa faresti?”

“Immagino cercherei di sedurti,” rispose Hannibal pronto.

“Ok,” Will annuì, “Mentre siccome la cosa non ti interessa rimaniamo… Cosa? Coinquilini? Cordiali nemici? Anime affini che condividono i pensieri ma non il letto?”

“Sembra tu stia perorando una causa,” commentò divertito Hannibal. Ma il fatto che non stesse più fingendo distacco disegnando o guardando altrove stava dando a Will un’idea ben chiara di quanto l’uomo stesse bluffando col suo tono indifferente.

“Sembra più che altro che la causa sia persa,” Will lo disse in modo rapido, come se non volesse farsi capire. Ma Hannibal capì senza dubbio, visto che le sue palpebre si assottigliarono per studiarlo attentamente. Will calcò la mano, “Nel tuo trasporto sulla scogliera c’era puro idillio spirituale, questo è certo, ma io non trascurerei il fatto che cascare nell’acqua gelida è stata l’unica cosa in grado di far sparire l’erezione che devi aver avuto in quel momento. Quindi, dottore, mi chiedo, era per l’omicidio in sé o era perché stavo per baciarti?”

“Stavi per baciarmi?”

“Non distrarti, perché non rispondi per una volta invece di fare il coniglio?” Will inarcò un sopracciglio. Non aveva bisogno di guardarsi allo specchio per sapere che era l’espressione più irritante che potesse regalargli.

Hannibal si alzò dalla sedia.

Finalmente punto sul vivo.

Will tentò di non far trapelare la soddisfazione interiore. E anche un po’ del timore che sempre provava quando Hannibal gli si avvicinava in quel modo. Reminiscenze del passato.

“Sono curioso di sentire i tuoi suggerimenti per risolvere il mio problema ad…accettare la realtà,” disse Hannibal infilando le mani nei pantaloni grigi senza una piega, nonostante fosse stato seduto per ore.

Will aprì le braccia. “Non saprei. Ma per uno che si è preso tanto disturbo per arrivare fino a qui, non sembri intenzionato ad approfittare della situazione.”

Hannibal guardò il soffitto leccandosi le labbra, un’ombra di buonumore passò rapidissima nei suoi occhi, ma Will la colse. “Dovrei…approfittare?” chiese tornando a guardarlo.

“Mh,” Will arricciò il naso in una smorfia. “Ma non stiamo ammazzando nessuno, perciò… Può darsi che io non sia così interessante.”

“Will tu sei sempre stato molto interessante,” disse Hannibal compiendo un altro passo verso il divano. Da dove era seduto Will, Hannibal era una figura maestosa, eppure così conosciuta, familiare e stranamente rassicurante. “Ma negli ultimi dieci minuti direi che il tuo livello di attrattiva si è elevato in maniera esponenziale.”

“Davvero?” Will mantenne volutamente la sua posizione seduta e raccolta sul divano, perché Hannibal stava altrettanto volutamente in piedi di fronte a lui, all’altezza giusta per evocare l’unica pratica attuabile da Will, se avesse voluto. “Dimmi, dottore, se sei davvero convinto che in questo particolare frangente saresti tu ad avere il coltello dalla parte del manico. Tanto per usare un’immagine che ti risulti chiara.”

La schiena dritta, il mento basso, le mani ancora nascoste nelle tasche. Intravedeva solo quella parte dell’avambraccio che la camicia arrotolata consentiva. “Il tuo voler…parlare di sesso, come hai annunciato poco fa,” disse l’uomo, “Non è altro che la ricerca di rassicurazioni sul fatto che io voglio te in ogni campo della mia vita nessuno escluso? Che tu sei tutto ciò di cui io ho e avrò sempre bisogno?”

Will sbuffò l’ennesima risatina divertita. “Ti pare che avrei bisogno di rassicurazioni su quello? No, quello è già assodato. Stavo proprio solo parlando di sesso. Che se per te può rimanere un pensiero, per me no. Che si fa?”

Ce l’aveva fatta ancora una volta, Will dovette mordersi l’interno di una guancia perché, dio, Hannibal aveva deglutito a vuoto e questo silenzio che durava da qualche secondo non poteva essere una farsa.

Stava ponderando.

Stava decidendo se Will era sincero o se si stava prendendo gioco di lui; l’espressione un po’ persa e un po’ adorante che gli si era dipinta sul volto ora increspato