sensazione sgradevole, ma contrasse la mascella e scivolò fuori dal letto.
Esitò. Sapeva che era stupido, sapeva che era inutile, ma si inginocchiò comunque a sbirciare nello spazio sotto il letto.
Anche lì, non trovò altro che il pavimento ricoperto da un sottile strato di polvere.
Si rimise in piedi. Gettò uno sguardo verso la porta della camera. Lentamente, mise un piede davanti all’altro e con un passo meccanico percorse lo spazio che la separava da essa.
La trovò chiusa, ma non a chiave.
Nulla di insolito. Così l’avevano lasciata la sera precedente, così facevano tutte le sere prima di dormire. L’accostavano per avere un po’ di privacy, ma non era mai davvero chiusa, perché se i ragazzi avevano bisogno …
Eva aprì di scatto la porta sul corridoio deserto.

In piedi davanti alla porta della camera di Kevin, in pigiama e a piedi nudi all’alba di una domenica mattina, Eva rifiutò di chiedersi che cosa stesse facendo. Con la mano posata sulla maniglia, ascoltò il pulsare del sangue nelle tempie finché il rumore non iniziò a fondersi con il ticchettio dell’orologio appeso a una delle pareti.
Si morse la lingua.
Molto lentamente, aprì la porta di uno spiraglio. Contro il parere di Frank, che riteneva fosse importante concedere a loro figlio un po’ di autonomia, Eva aveva sequestrato la chiave di Kevin e gli aveva impedito di chiudersi dentro. Aveva usato la motivazione che poteva essere pericoloso in caso di emergenza.
Kevin non aveva protestato, ma le aveva rapidamente fatto rimpiangere quella decisione.
Anche nella sua camera non c’era altro che silenzio. Non varcò la soglia, ma si azzardò ad aprire un po’ di più la porta. Un fruscio un po’ più forte la fece trasalire: ma non accadde nulla.
Kevin era nel proprio letto. La sua sagoma giaceva sdraiata sulla schiena in maniera scomposta, con un braccio che pendeva oltre il bordo del materasso e le ginocchia ripiegate da una parte. Il bianco del cuscino pareva scintillare, asettico e beffardo, in contrasto con i suoi capelli scuri.
Dormiva, dormiva davvero, e non si mosse nemmeno quando Eva entrò nella stanza e fece un passo verso di lui.
Il volto di suo figlio era calmo e rilassato. Un eccezionale momento di vulnerabilità in cui non indossava nessuna delle sue maschere, in cui non stava macchinando nessuna delle sue provocazioni.
In quel momento, avrebbe potuto davvero essere innocente.
Quello che era accaduto avrebbe potuto davvero essere soltanto un incubo creato dalla sua mente esausta.
Eva arretrò con passi incerti e si precipitò in bagno.

Mentre Frank veniva svegliato da Celia e i due si mettevano a rincorrersi per la casa, gridando e ridendo con voci squillanti, Eva si aggrappò alla ceramica del lavabo. Vomitò violentemente fiotti di saliva acida, tutto il contenuto del suo stomaco vuoto.
Poi sedette sul pavimento, con la schiena premuta contro la porta, e pianse senza singhiozzi.

“Che cos’è questo, mamma?”
Kevin si voltò verso di lei con un’aria di deliberata ingenuità, una scatolina di cartone bianca nel palmo della mano.
Eva alzò con uno scatto la testa e strappò la confezione di sonniferi dalla sua presa.
“Nulla che ti riguardi”, rispose seccamente, gettandola nella borsa.
Suo figlio – t-shirt a righe blu e rosse di due taglie troppo stretta e uno sbafo rosso di marmellata su una guancia – la guardò dritto negli occhi per un lungo istante.
E sorrise.

 

II.
Una camera da letto più angusta di quella in cui aveva vissuto per anni. La sveglia digitale sul comodino che segnava le 3:26; ma Eva non dormiva.
Stava seduta nel centro di un letto singolo che era comunque troppo grande per lei, con le ginocchia piegate contro il petto.
Vestiti sparsi in ogni angolo del pavimento. Due piatti ancora sporchi di residui di cibo. Le tapparelle abbassate e le tende tirate per impedire al mondo esterno di far sentire la sua presenza. C’era stato un tempo in cui aveva tenuto all’ordine e alla pulizia, all’idea di tenere ogni cosa sotto controllo.
Sul comodino, accanto all’orologio, una bottiglia vuota di vino rosso, quello scadente del supermercato. Non aveva mai ricominciato a comprare nulla di meglio, nemmeno quando avrebbe potuto permetterselo. Vicino alla bottiglia, un bicchiere di vetro scheggiato dal fondo viscoso di sporcizia.
Erano trascorsi trentaquattro giorni da quando Kevin era tornato.
Trentaquattro. Ne aveva tenuto il conto, come quei prigionieri che disegnavano le tacche sui muri delle loro celle. Soltanto che il suo non era un conto alla rovescia, non c’era alcuna data di liberazione per lei da aspettare. La sua era una pena da scontare per tutta l’eternità, fino alla fine dei suoi giorni.
Un rumore fuori dalla porta. Eva tese la schiena, allungò il collo, rimase immobile. Un fruscio di passi sulla moquette.
Si morse la lingua e trattenne il fiato. Non si accorse di dondolare piano il busto avanti e indietro.
I passi si spostarono per qualche secondo davanti alla sua porta, poi il silenzio.
Infine si allontanarono, diretti verso la fine del corridoio e giù per la scala.
Le regole erano cambiate, rispetto al tempo in cui lei e Kevin –