sente battere con forza, e quel battito contribuisce a darle un po' di coraggio. Lo sguardo le cade di nuovo sul vaso posato nell'angolo.

Siamo ancora vivi, pensa. Niente rose, per noi.

«Gambit?», chiede all'improvviso, sulla scia di quel pensiero.

«Oui?», biascica lui, già mezzo addormentato.

«Che ne è stato del ragazzino delle rose?»

«Il ragazzino delle rose?»

«Il mutante che Bishop ha portato qui l'ultima volta. Quello col potere di far sbocciare fiori ovunque.»

«Oh», mormora Gambit. «Chérie, le Sentinelle lo hanno ucciso più di un mese fa.»

«Ah», commenta Rogue. E di nuovo l'apatia minaccia di tornare ad offuscarle la mente. Per qualche minuto non riesce a pensare a nient'altro da dire, poi rialza il volto fino a fissare l'altro negli occhi. «Allora quando morirò toccherà a te portarmene una, Remy.»

«Marie─»

«Che sia rossa, però. Ricordatelo. Una rosa rossa. Sono stanca delle rose bianche», continua lei. Poi torna a posare il capo sul suo petto, senza aggiungere nient'altro.

Gambit esita un istante, poi annuisce, e nel limbo tra veglia e sonno, avvolto dal profumo di lei e ancora dolorante per lo sforzo e le ferite riaperte, per un attimo, uno solo, gli sembra davvero di capire.


          (See the end of the chapter for  notes.)
          

È in piedi, immobile, circondata da muri di vetro e luci bianche e rosse che lampeggiano ad intermittenza. Oltre il cono d'ombra che s'irradia tutto intorno alla sua prigione riesce a scorgere appena i profili neri dei macchinari e quelli leggermente meno scuri dei tecnici che li gestiscono. Non riconosce nessun volto, vede solo ovali grigi e sfocati e occhi luccicanti, come in un incubo. Anche i suoni arrivano attutiti, come da una grande distanza. Eppure sa che il mondo reale è proprio lì, a pochi metri oltre il vetro.

Sa che c'è un collare a stringerle la gola ed inibire i suoi poteri, sa che ci sono aghi nelle sue braccia e cinghie intorno ai suoi polsi e alle sue caviglie, sa che pungono e bruciano e stringono più di quanto dovrebbero, ma queste sono tutte nozioni quasi teoriche: Rogue non sente nulla, nemmeno il dolore.

Le sembra di essere una bambolina di plastica, messa in esposizione nella sua scatola colorata sullo scaffale più alto della camera dei bambini. Può vedere e può essere vista, ma non può muoversi, non può parlare, può solo aspettare il momento in cui la tireranno fuori dalla scatola per giocare con lei, per poi buttarla via come un giocattolo vecchio. Come un mutante. Strani pupazzi che fanno cose straordinarie. Belli da guardare. Ma solo da dietro un vetro.

Ha sonno.

Prova anche una vaga sensazione che dovrebbe essere paura, ma a questo punto è difficile riconoscere le emozioni perché ormai hanno tutte lo stesso sapore (un gusto metallico sul fondo della gola, sangue e plastica, il sapore che avrebbe l'elettricità se Rogue dovesse dargliene uno), e lo stesso odore (medicina e sudore, l'odore delle sale di attesa degli ospedali), e le provocano tutte lo stesso brivido sulla pelle (un pizzicore leggero, prima alla base della nuca e poi giù lungo la schiena, come se le avessero appena dato un bacio o uno schiaffo fortissimo).

I pensieri vanno e vengono, come le onde dell'oceano. Rivelazione. Forse non è una bambola in una scatola, forse è un pesce in un acquario. Spiegherebbe il freddo, spiegherebbe i suoni smorzati, spiegherebbe la visione offuscata. Spiegherebbe i gatti oltre il vetro. Non gatti. Persone con occhi da gatto. Gialli e vuoti. (Occhiali). Dovrebbero esserci delle bolle però, e non ce ne sono. Rogue è sicura di star respirando perché sente l'aria grattarle dentro la gola. Forse un... tubo. (Boccaglio). Se riuscisse a toccarsi i capelli lo saprebbe subito perché fluttuerebbero come quelli della Sirenetta.

(Ricorda sé stessa e Bobby nella sala TV insieme ai bambini più piccoli, a guardare una maratona di film Disney durante le vacanze natalizie. Si erano divertiti da matti, e ad un certo punto anche Tempesta e il Professor Xavier si erano uniti a loro, mentre Logan aveva detto che—)

Ah.

Già.

(Aveva detto che era una roba da bambini e poi aveva sorriso, e in qualche modo lei aveva capito che lui era contento di vederla fare roba da bambini invece che rischiare la vita salvando il mondo, perché sì, erano ancora i bei vecchi tempi, quando loro erano ancora eroi che salvavano il mondo e diventare bambole da esposizione o pesci in un acquario era quanto di più distante possibile dalle loro menti. O dalla sua, almeno.)

Chiude gli occhi. Bruciore sotto le palpebre. (Lacrime).

Urla. Fa male, ma finalmente vede le bolle.

Logan.

Logan, aiutami.

 

*

 

Capisce di stare sognando perché non ha i guanti e qualcuno le sta comunque stringendo una mano. È una mano grande e calda e anche da questo Rogue capisce che è un sogno, perché nella realtà ha freddo, sempre tanto freddo.

Non importa. Un sogno è meglio di niente