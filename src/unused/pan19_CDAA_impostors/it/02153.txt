microscopico cenno di assenso a Emrys, che attendeva fuori dal negozio. “Le prenda il polso, ora, così. Conti i battiti.”

“Come dice?” Cenred aveva gli occhi praticamente fuori dalle orbite e tutta la sua attenzione era concentrata su Pendragon. Emrys ne approfittò per sgattaiolare silenziosamente nella bottega. “Li conti lei, scusi, è lei il dottore! Io non so nulla di queste cose.”

“Sono abbastanza sicuro che anche lei abbia imparato a contare a scuola!” sbraitò Pendragon, spazientito. Emrys, nel frattempo, avanzando in punta di piedi, era riuscito a raggiungere la porta sul retro. Fece l'occhiolino a Pendragon e scomparve dietro di essa. “Il dottore qui sono io e se le dico di contare i battiti, lei lo fa, è chiaro? È mia moglie che si sta rifiutando di aiutare, spero se ne renda conto.”

“Io non volevo... non intendevo... Oh, d'accordo,” Cenred strinse tra le dita il polso di Gwen e prese a contare ad alta voce. “Uno... due... tre...”

Non proveniva ancora alcun rumore dalla stanza sul retro, ma Pendragon si disse che alzare la voce per coprire eventuali suoni compromettenti non avrebbe fatto male.

“Sette... otto... nove... dieci...” contava intanto Cenred. “Per quanto ancora devo proseguire?”

“Finché non le dirò di smettere,” tagliò corto Pendragon, chinandosi su Gwen e appoggiando inutilmente una mano sulla sua fronte e poi sul lato del collo, come per controllare a sua volta la pressione del sangue. “Comunque è inutile che continua a fingere, Cenred. Sappiamo entrambi cos'è successo a mia moglie.”

Cenred sgranò gli occhi fino a farli diventare tondi come due monete.

“Come dice?” abbandonò all'istante il polso di Gwen e alzò lo sguardo su Pendragon. “Come faccio io a sapere quello che è successo a sua moglie, dottore, mi scusi? Come ha fatto notare anche lei, non sono certo un medico!”

“Non serve un medico per capire che c'è qualcosa di strano in questo incenso!” Pendragon rivolse a Cenred uno sguardo penetrante. “Che sostanza ha aggiunto all'incenso, prima di bruciarlo?” domandò severamente.

“Io, cosa?” Cenred era basito. “Non ho aggiunto un bel niente, è incenso purissimo importato direttamente da-”

“NON MI PRENDA IN GIRO!” lo interruppe Pendragon, ricorrendo alle urla perché aveva intravisto il braccio di Emrys fargli cenno da dietro la porta. Recupero effettuato. Via di fuga necessaria. Diversivo! Diversivo! “MIA MOGLIE HA PERSO I SENSI A CAUSA DI QUALUNQUE INTRUGLIO LEI HA PENSATO BENE DI AGGIUNGERE ALL'INCENSO!” Emrys fece capolino dalla porta e prese a incamminarsi lentamente verso l'uscita del locale, la schiena contro il muro e una tasca della giacca stranamente rigonfia. “E ADESSO LA SUA VITA È IN PERICOLO E LA RESPONSABILITÀ È SUA CENRED, SOLO SUA! COS'HA DA DIRE IN SUA DIFESA?”

“PER L'ULTIMA VOLTA,” strillò Cenred, livido. “NON HO MESSO UN BEL NIENTE NELL'INCENSO! NON C'ENTRO NIENTE CON LO SVENIMENTO DI SUA MOGLIE, PENDRAGON, LO ACCETTI!”

Emrys era alla porta, ormai. Con la coda dell'occhio, Pendragon lo vide varcare la soglia e scomparire rapidamente tra la folla affaccendata della tarda mattinata. Dovette trattenere un sospiro di sollievo.

“E va bene, va bene! Non ho tempo per questo!” Pendragon fece un respiro profondo e finse di recuperare il controllo di sé. “Mi porti dell'acqua, dunque. Devo tentare di farla rinvenire.”

A quel punto, il peggio era passato e si trattava solo di chiudere in bellezza.

Non fu affatto difficile, per Pendragon, bisbigliare a Gwen di aprire gli occhi lentamente, mentre le tamponava delicatamente la fronte con un fazzoletto bagnato. Non fu difficile nemmeno scusarsi con Cenred, attribuendo ai nervi e all'agitazione le grida di poco prima, e neppure giustificare l'improvviso desiderio di tornare in albergo, dopo una mattinata tanto movimentata. Per quanto riguardava l'acquisto del bracciale, be'... non era così urgente, in fondo. Lo avrebbero potuto comprare anche domani.

“Inusuale, ma non sospetto, hai detto, giusto?” commentò Pendragon più tardi, mentre i due percorrevano a braccetto Queen Street, diretti alla locanda, dove si era certamente recato anche Emrys. “Direi che il piano è riuscito alla perfezione. Complimenti a noi.”

Gwen rise allegramente.

“Inusuale, chiassoso, ma non sospetto,” aggiunse, divertita. “Un ottimo lavoro, dottore. Complimenti a noi.”

°

Emrys li attendeva, come previsto, al piano terra della locanda. Era seduto a un tavolo appartato, assorto nella lettura di una lettera. Notando il loro arrivo, si affrettò a riporre la missiva nella busta e rivolse loro un sorriso. Anche a distanza, a Pendragon fu immediatamente chiaro che qualcosa non andava.

Emrys aveva un modo tutto suo di vivere i casi a cui lavoravano. I casi erano la sua linfa, la sua forza vitale. Nel bel mezzo dell'azione, Emrys era più vivo e presente che mai, la mente che correva a velocità impossibili a chiunque altro e il corpo che, impossibilmente, le teneva dietro. Era