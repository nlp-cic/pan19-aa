, non subito. Doveva andarci piano, con lei; per gradi, senza forzarla, senza spaventarla. Chiuse gli occhi, e la rivide portarsi dietro le orecchie quella ciocca ribelle.
Davanti a qualcosa del genere, come si fa a fermarsi?
Immaginò i battiti del suo cuore aumentare, il suo respiro divenire affannoso; forse avrebbe cercato di divincolarsi, o magari sarebbe rimasta inerte solo per compiere il proprio dovere. No, non voleva questo. Lei non era come le altre, andava compresa, guidata. Avrebbe dovuto frenarsi, armandosi di quella pazienza che non aveva mai posseduto.
Armeggiò col bottone dei pantaloni; non sarebbe bastato, ne era consapevole. La sua mano non lo esplorava, non ansimava sotto di lui, non lo stuzzicava con le labbra.
Sto impazzendo, è un mese che non vedo una donna…
Se Vivienne l'avesse visto in quello stato, gli avrebbe riso in faccia. La sua risatina maliziosa gli risuonò nell'orecchio; «Ci penso io, adesso.» e gli avrebbe morso il lobo, sarebbe scesa, sempre più in basso. Avrebbe armeggiato con l'elastico dei suoi boxer, passando la lingua vicino all'orlo, sul profilo dell'osso pelvico; quella puttanella godeva a tenerlo sulle spine. Da prenderla per i capelli e forzarla, se non fosse stata capacissima di staccarglielo a morsi. Almeno, sapeva farsi perdonare l'attesa.
Rabbrividì; se l'avesse cercata, non si sarebbe tirata indietro. Non rifiutava mai.
Così tradirei Walburga.
Il calore della bocca di Vivienne lo avvolse; non sarebbe stato un vero tradimento, solo un surrogato, un ingannare l'attesa. Avrebbe chiuso gli occhi e pensato a lei, solo a lei.
Se Walburga lo venisse a sapere, mi odierebbe. Ha già sofferto abbastanza.
Un rumore sordo. Sospeso a mezz'aria, Aetius batteva il becco contro il vetro; aveva una lettera legata alla zampa. Si riabbottonò in fretta.
«Aetius, ti strozzerei. Sta buono, ti faccio entrare.»
Riconobbe la calligrafia ordinata di Lucretia. Strappò la busta.
Non so neanche perché lo stia facendo, non dovrei nemmeno farti entrare in casa mia, ma aspetto una tua visita. Spero che tu abbia una scusa valida per aver rovinato il giorno più bello della mia vita.
Dovrei odiarti.
Lucretia
PS: La Costa Azzurra era fantastica.
Sbuffò. Era dura da ammettere, ma le doveva delle scuse. Voltò la pergamena, afferrò una piuma dalla scrivania e scribacchiò una risposta.
Per domenica pomeriggio dovrei riuscire a passare. Mi dispiace, ero ubriac
Orion

***

Una foglia ingiallita cadde sulla treccia ramata di Lucretia. Attenta a non spettinarsi, la prese tra due dita e la spiegò in controluce, rimirandone le sfumature. Il ghigno impertinente dei Black le increspò le labbra e levò la testa; sopra di loro, centinaia di quelle foglie si intrecciavano sul pergolato, intervallate da minuscole porzioni di cielo azzurro. Sbatté le palpebre e tornò a sorseggiare il proprio tè; da sopra il bordo della tazza scrutò Orion, la scintilla minacciosa che animava i suoi occhi addolcita dalla linea morbida delle sopracciglia. Per sua fortuna, l'autunno la metteva di buon umore.
Orion abbassò lo sguardo alla tazzina di caffè e bevve. Almeno, sua sorella si era ricordata di quanto il tè gli facesse schifo. Non lo odiava. Non così tanto.
Porcellana sbattuta. Lucretia aveva posato la propria tazza con un vigore tale che per poco non spaccò il piattino. Lui si morse la lingua per non ridacchiare; si lamentava tanto, ma era peggio di lui.
«Ebbene?» chiese, dura.
«Ero ubriaco, l'hai visto anche tu.» disse, concentrato su un uccellino che becchettava nell'erba. Senza tutta quella folla, o forse senza la sua capacità di giudizio compromessa dall'alcol, il giardino dei Prewett era meno sgradevole di quanto ricordasse.
«Nessuno ti ha ordinato di bere tanto.» sbottò, il tono di voce più acuto; l'uccellino volò via.
«Non parleresti così, se fosse toccato a te. Non mi ha mollato per un secondo.»
«E tu l'hai ferita. Sanguinava. Non ti avrei mai creduto capace di tanto.» lo fissava come se fosse stato un assassino. Quante storie per un taglietto.
«Non volevo colpire lei. È stato un incidente.»
«Dillo a Ophelia e alla sua famiglia. Dopo che te ne sei andato, continuava a piangere. Mi sono sentita male per lei.»
«La prossima volta, imparerà a tenere la bocca chiusa.» sibilò. Non gli faceva pena.
Lucretia gli scoccò un'occhiata disgustata.
«O a scegliersi un uomo migliore.»
Distolse lo sguardo; doveva dirle la verità.
«Ha sparlato di Walburga. Non ho resistito.» borbottò. Sorpresa, sua sorella spalancò gli occhi.
«Mamma mi aveva detto che… ma credevo fossi solo disperato.»
«Non è affatto così.» sbuffò, sempre evitando il contatto visivo. Abituarsi a quelle espressioni stupite non sarebbe stato facile.
«Non me n'ero mai accorta…» lasciò la frase in sospeso; lo esaminò con la fronte aggrottata, come se cercasse un dettaglio fuoriposto nel suo abbigliamento. All'improvviso, si distese.
«Ringraziala. Se non fosse per lei, rovinerei