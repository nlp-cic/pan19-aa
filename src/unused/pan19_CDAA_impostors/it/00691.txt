rinuncia all'idea. Rimanere in quel posto ad aspettare che qualcuno arrivi potrebbe essere la soluzione, per quanto richieda molta più pazienza. Ma tra l'attesa lunga e la prospettiva di finire in fondo al mare, assieme ai relitti della sua vecchia scialuppa, è deciso a non lasciarsi scoraggiare dal tempo. Deve solo trovare il modo di accendere un fuoco segnaletico e contando che non può toccare niente con le proprie dita potrebbe risultare difficile, quest'intenzione. Sospira un poco affranto prima di sentire arrivare la sirena. Apre gli occhi al suo arrivo, nota con una certa soddisfazione che l'altro ha tenuto il fiore d'oro tra i capelli – ora che lo può vedere meglio, con precisione, gli piace parecchio. Come gli piace lui. Si lascia andare a un sorriso dolce, spontaneo. -Haruka. Lo chiama semplicemente per nome, pensando che aggiungerci un ulteriore saluto sarebbe inutile. La sirena mostra sorpresa quando sente il proprio nome pronunciato da lui, ma poi lo ricambia con un sorriso altrettanto spontaneo. -Sousuke. Il tono della sua voce è più acuto di quello di un giovane maschio umano e molto più perforante: come quello di tutti gli animali marini deve attraversare barriere ben più solide che la tenera aria, e quindi si deve pronunciare con forza. Sousuke fa una piccola smorfia di dolore, ma per lo più si trattiene. La sirena ha portato altre bacche con sé. Questa volta sono giallastre, con dei semi grossi e neri. Il pirata si lascia imboccare docilmente, come ha fatto la sera prima.

 

 

Ha dormito a lungo e questo ha fatto calare il sole verso un pomeriggio piuttosto basso. È riuscito in qualche modo a tornare alla spiaggia dove ha costruito il proprio rifugio. La sirena lo ha seguito fino ad un certo punto per poi tornare placidamente alle proprie fonti. Sousuke sa dove trovarlo, anche la sirena conosce l'ubicazione del suo alloggio temporaneo. Quando il pirata vede la palma d'oro posta orizzontalmente sotto il tutto, fa una smorfia di disappunto: dovrà cambiarla perché certo non può continuare a dormire sul duro metallo. Ma per un attimo lascia stare quel particolare, preso da altri pensieri. Considerata la lunghezza della spiaggia che divide il mare dall'isola, Sousuke crede sia bene far il fuoco segnaletico diversi metri più in là, in direzione dell'acqua. Così forse ha qualche probabilità di farsi notare da qualcuno. Torna per un pezzo entro la foresta, alla ricerca di foglie di palma cadute e qualsiasi altro tipo di vegetazione che possa non toccare con mano. Trova diversi arbusti seccati, staccati dalle radici da precedenti tempeste di vento. Ne calcia qualcuno verso la spiaggia fino al punto che ritiene buono per il proprio scopo. Raccoglie altri diversi piccoli pezzi di vegetazione morta e pian piano costruisce un cumulo scomposto con tanta sabbia attorno. A guardarlo non pare assolutamente niente di simile al principio di un focolare, ma crede che sia il meglio che può fare usando soltanto le estremità delle gambe. Calcia anche una pietra molto vicino al bordo di quell'ammasso informe e una seconda pietra che prende in mano quando si siede sulla sabbia. Questa diventa subito d'oro tra le sue dita, mantenendo il freddo della roccia che era in precedenza; quella ancora illesa, viene tenuta ferma dai suoi piedi in modo che non scappi. Guardando torvo il tutto, come se avesse colpa quello specifico sasso di tutte le sue disgrazie, comincia a strisciare i due piccoli massi l'uno contro l'altro, tentando di creare una scintilla. Sa bene che di per sé è difficile, un'operazione del genere; lo è ancora di più se invece che due pietre di roccia ne ha una d'oro. Non gli è venuta in mente, però, migliore idea e di sicuro la testardaggine non gli manca: dovesse impiegarci giorni, accenderà quel benedetto fuoco. In effetti, rimane lì per parecchio tempo, a far strisciare i due oggetti l'uno contro l'altro. Haruka, a una certa ora della sera, sbuca dal cuore della foresta e si affaccia sulla spiaggia, dove in lontananza vede l'uomo ancora chino su tutte quelle erbacce. Non capisce bene cosa stia cercando di fare e spinto dalla solita curiosità si avvicina poco a poco. Sousuke si ferma a guardarlo soltanto una volta, interrompendo il gesto incessante del suo braccio sinistro: ha un'espressione scura in volto ed è tutto sudato – la sirena capisce che è solo fatica, tuttavia ne rimane un poco impressionato. Haruka si avvicina ancora e può finalmente vedere le due pietre che tiene in mano. Continua a non capire. Il pirata torna a colpire la roccia con l'oro sotto il suo sguardo. Non provano neanche a comunicare tra di loro, per quanto il silenzio li unisca per diverso tempo. Quando si rende conto che è buio, tanto scuro da non riuscire a vedere bene a un palmo dal suo naso, Sousuke decide di rinunciare per qualche ora, per dormire un poco. Si stende sulla sabbia, intenzionato a non muoversi più di lì: il braccio è tornato a fargli male e lui si è dimenticato di bere per tutta la giornata. Continua a essere profondamente stupido, per essere un naufrago. Haruka si stende accanto a lui, con la coda alta che si muove piano