perfettamente ordinato.



Vede Otae e osserva i suoi tratti ora più dolci; è diventata più femminile, e la sua bellezza risalta più di un tempo nei suoi movimenti morbidi. S’immagina che Kondo rimarrebbe incantato nel guardarla. Se lo figura fermo immobile di fronte a lei.



Vede anche Shinpachi, e quasi non lo riconosce; il ragazzo di un tempo ha imparato a mascherare fin troppo bene quella bontà che gli si leggeva negli occhi, e il suo sguardo si è fatto tagliente. Riconosce sul suo fianco la spada di legno dello Yorozuya e non può fare a meno di sentire un tuffo al cuore; non riesce a definire, però, se sia orgoglio o tristezza, oppure un intreccio di entrambe.



(«Hijikata-san» lo chiama una volta Shinpachi, vedendolo passare lì davanti. L’ha riconosciuto anche sotto il travestimento da monaco con cui ora è solito vagare.



Hijikata lo guarda dritto in viso - è cresciuto; è alto quanto lui, adesso - e conferma la propria identità con un cenno del capo.



Anche Shinpachi annuisce, e non dice altro. 



Da quel momento in poi si salutano ad ogni incontro, e succede più spesso di quanto Hijikata preventivasse: gli pare di capire che Shinpachi abbia preso in mano le redini di quel che resta della Yorozuya, e lo stesso ha fatto anche Kagura, anche se non si parlano quasi più.



Elizabeth vede in lui un’ottima leva per i Joui. Hijikata gli vieta categoricamente di avvicinarglisi.)


 


Quando ne ha l’occasione torna a Yoshiwara, e ogni volta la città sotterranea lo accoglie col suo familare e stucchevole profumo d’incenso nell’aria immobile. Hijikata non è l’unico a non aver dimenticato i propri debiti; sa che tutti i suoi compagni vanno e vengono, chi più e chi meno spesso. Hinowa li invita ogni volta a fermarsi molto più del necessario, offrendo loro buon cibo e tè di una qualità così pregiata che non potrebbero permettersi altrimenti.



«Seita partirà la prossima settimana» gli dice Tsukuyo in una sera particolarmente calda d’inizio primavera, accompagnandolo verso l’ascensore per la superficie. «Abbiamo trovato un posto su una navicella.»



«Andrai con lui?» le chiede. Attende la sua risposta con un filo di preoccupazione che gli tende i sensi, per quanto non riesca a spiegarsene il motivo. Sarebbe felice di saperla in salvo; allo stesso tempo, però, sentirebbe la mancanza della sua competenza e dei suoi giudizi schietti.



Tsukuyo scuote la testa. «Lo accompagnerà Tokine» gli risponde. «Aspetta un bambino. E Seita è grande abbastanza perché riescano a badare l’uno all’altra, quando sarà il momento.»



«Un bambino» commenta Hijikata spalancando gli occhi, perché né a lui né a Tsukuyo è sfuggito il modo in cui Tokine e Takenouchi si guardavano l’un l’altra; è il Takenouchi che l’ha seguito sulla superficie dopo l’alleanza con i Joui, il Takenouchi morto per la piaga bianca poco dopo il capodanno.



«Già» annuisce lei, e abbassa lo sguardo. «Non vogliamo che nasca qui.»



Il pensiero di quella rete di donne interconnesse gli scalda il petto più di quanto sarebbe disposto ad ammettere. Ora è lui a stringerle la spalla, scoprendola esile sotto le dita.



«È la cosa giusta da fare» conferma, e Tsukuyo annuisce ancora. La sua espressione rimane seria anche mentre lo guarda salire sull’ascensore e lo saluta con un cenno del capo.


 


Una settimana è ben poca cosa, perciò Hijikata fa il possibile per ritagliarsi del tempo da poter trascorrere con Seita. Non c’è un motivo particolare che giustifichi il suo comportamento, tantopiù che l’unico bambino con cui abbia avuto a che fare in vita sua è stato Sougo, ed è da allora che non nutre per particolare simpatia per i ragazzini; ma gli sembra giusto farlo, in un certo qual modo, perché Seita gli piace.



Tre giorni prima della sua partenza passa a prenderlo una sera per portarlo in superficie. Sembra tutto a posto fino a quando non mettono piede a Kabuki-cho; lì la sua maschera di buonumore si scioglie rivelando pensieri ben più cupi.



«Hijikata» gli dice, «Perché non possiamo andar via tutti quanti?»



La sua domanda è meno ingenua di quel che appare; è sicuro che già sappia di quanto sia difficile trovare un posto su una navicella, di quanto lunghe siano le liste d’attesa, quanto esagerati i costi.



«Non vuoi partire?» gli domanda quindi.



Seita scuote la testa, e gli occhi gli si riempiono di lacrime. «Non rivedrò più la mamma. E Tsukuyo. E tutti gli altri.»



Stringe i pugni, ma non versa nemmeno una lacrima; strizza gli occhi col viso rivolto in alto, come a volerle inghiottire tutte quante.



«Però lo so che devo, Hijikata. C’è Tokine. C’è il fratellino. Lo so quanti sacrifici hanno fatto per farci andar via» continua. Inspira profondamente prima di parlare ancora. «Sono solo triste.»



Vorrebbe poterlo consolare; vorrebbe essere in grado di dire qualcosa che lo faccia stare meglio, ma ai suoi occhi Seita non è più un bambino, e ogni bugia detta solo a fin di bene suonerebbe falsa sia all’uno che