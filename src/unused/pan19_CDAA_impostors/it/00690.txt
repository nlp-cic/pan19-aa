e soddisfatto. Si rialza in piedi, trattenendo sul capo la propria lunga corona di piume, e in men che non si dica si è già aggregato agli altri guerrieri della sua tribù, a danzare e a urlare attorno al fuoco, invocando lo spirito della luna o chissà cos'altro.

La sua pelle color del grano risplende di rosso e arancione, per le fiamme vive che quasi tocca mentre agita braccia e gambe, mentre ulula come un animale impazzito.

Nitori rimane al suo posto, seduto sopra una coperta grezza fatta a mano, batte il tempo della musica tribale con le mani impiastricciate dell'unto del cibo che ha mangiato prima. Individua Momotarou nel gruppo, segue i suoi movimenti per diversi secondi fino a che non sente qualcuno avvicinarsi a sé e sedersi al suo fianco.

Anche se è più dipinto del solito, sul viso e su tutte le braccia come un vero guerriero della tribù, Aiichirou riconosce subito Rei e gli fa spazio per quanto può. Rei ha portato con sé il proprio tamburo, lo batte con entusiasmo mentre la danza continua.

C'è odore di sabbia e di terra battuta nell'aria, assieme a quello delle pelli sudate e rese calde dal fuoco. L'immagine delle tende coniche di pelle, chiare e colorate di rosso e blu e giallo, si staglia sul nero dello sfondo notturno, contornato della presenza puntiforme delle lontane stelle. Pare quasi un sogno, come tutto il resto.

Una ragazzina – Ran, dovrebbe chiamarsi, una delle tante bambine orfane tra gli indiani – si avvicina correndo a lui, e senza che possa fermarla gli mette una corona di fiori rosa al collo; gli dà anche un piccolo bacio, prima di correre di nuovo via e raggiungere suo fratello Ren, per sparire chissà dove, tra la piccola folla di donne che sta guardando i guerrieri ballare.

Momotarou si stacca dalla fila degli uomini, interrompendo di pochi metri il cerchio magico. Gli tende la mano, respirando forte. Ma non basta un solo sorriso perché Nitori, anche questa volta, si convinca a seguirlo: rimane comunque timido e riservato, si sentirebbe un po' fuori posto in tutto quel rumore.

-Sono sicuro che non sai urlare più forte di me!

È una sfida, un altro gioco. Ballare e urlare è difficile, Aiichirou davvero non può farsi superare da qualcuno che è più piccolo di lui.

Si alza di scatto e gli prende la mano, seguendolo vicino al fuoco. Emana così tanto calore e così tanta vita che gli ruba tutta la voglia di pensare e di ragionare, persino quella di avere ancora paura.

Il cuore non ha un battito.

 

 

Una nuova alba li coglie senza che loro sentano la stanchezza o la fatica.

Corrono invece per tutta l'Isola, lasciando indietro gli altri bimbi sperduti a nascondersi tra le foglie sempre verdi degli alberi e a perdersi e ritrovarsi come al solito, ridendo delle cose più stupide e più vere – le ultime lucciole girovagano senza sosta, camuffandosi in piccole fate e lasciandosi predare da quegli umani in miniatura.

Aiichirou è davvero veloce, sulla terraferma. Forse perché Momotarou è più abituato a volare che a muoversi in altro modo, ma di certo si sente più pesante mentre deve muovere i piedi e non solo sognare, così che l'altro gli è sempre davanti mentre fanno quel genere di gara.

Ridono a pieni polmoni, entrambi.

Aiichirou si fa audace, quando sente di poterlo vincere a quel modo. Cambia direzione all'improvviso, con la sicurezza di essere comunque seguito. Non hanno un traguardo da raggiungere, la tana che è il loro rifugio è piuttosto lontana e loro non hanno ancora intenzione di ritornarci. Finché vorranno, la loro corsa non avrà mai fine.

Ma Momotarou fa qualcosa di irregolare, appena gli alberi si aprono a un piccolo sprazzo di erba bassa. Balza in avanti in volo, cercando di prenderlo per le spalle e fermarlo – non ci riesce e l'altro ruzzola a terra in mezzo ai fiori, senza farsi male.

Quando finalmente si ferma, Aiichirou ha un momento di sorpresa in cui deve capire cosa è successo; fa una faccia strana ma poi ride ancora, si muove tutto restando a terra e alza fiori della notte e foglioline sparse. Momotarou si unisce al suo riso e atterra pian piano accanto a lui, mettendosi proprio al suo fianco.

Ridono ancora tanto, mentre il piccolo Kisumi svolazza loro davanti atterrando sul fianco del padrone: sparge impronte di fata che donano felicità pura. Momotarou però lo scaccia con un movimento veloce della mano, intenzionato a rimanere solo con Aiichirou. La piccola fata si indispettisce un poco, la sua aura diventa di uno strano color rossastro, ma non fa nulla e obbedisce all'ordine che gli è stato impartito.

Aiichirou non ha neanche tempo di dire niente che subito l'altro lo precede.

-Ti piace stare qui con me?

Appoggia il mento sulla sua spalla, senza gravargli perché sono entrambi distesi – ma a quella distanza i suoi occhi d'oro sembrano ancora più grandi e penetranti. Se non fosse che tutto è buio, Aiichirou direbbe quasi di aver visto un'ombra nel suo sguardo.

Gli sorride, pieno di amore e di gioia.

-Sì, tantissimo!

Momotarou ride, e all'improvviso gli fa solletico; in realtà è