, Leonard. Non ti avevo chiesto niente di difficile. Cosa c'era di difficile nella richiesta di non uccidere nessuno?"
 Gli occhi grigio-verdi dell'altro si erano fermati nei suoi, la sua espressione impassibile come sempre. "Ho fatto solo quanto era giusto, Barry. E la tua richiesta per me era ridicola."
 "E allora perché promettermelo? Perché mentirmi per farmi felice e poi congelare un uomo davanti ai miei occhi?"
 "La promessa valeva finché tu non fossi stato in pericolo."
 "Non era questa la promessa."
 "Forse per te, Barry Allen" rispose l'altro, rimettendo la pistola congelante nella fondina sul torace. "Per me era scontato che fosse così. Sei uno sciocco a credere che tutto si possa sempre risolvere con le chiacchiere e gli spintoni a super velocità."
 Flash aveva distolto lo sguardo da quello dell'altro, chiudendo gli occhi e tirandosi indietro. "Gli omicidi non sono mai necessari, Leonard. E non riesco a capire come tu possa non comprendere."
 "Potrei dire lo stesso di te."
 In quel momento, le divergenze erano cominciate a spuntare come funghi, facendoli discutere ogni volta che le cose diventavano sempre più serie...

---
Poi era finito tutto.
Solo in momenti come quelli, in cui la sua mancanza si faceva tanto forte da non riuscire a respirare, Barry capiva di aver davvero pensato che Leonard sarebbe cambiato per lui, che avrebbe smesso di essere un criminale e un omicida. Non aveva capito subito -e di questo si pentiva ogni giorno- di averlo amato abbastanza da superare persino quelle parti, che se Leonard ritornava ad uccidere era solo per proteggerlo o per la rabbia quando scopriva che qualcuno gli aveva fatto del male. Forse era sbagliato per tutti, ma così Cold esprimeva molti dei suoi più profondi sentimenti e Barry era stato tanto stupido da non capirlo al momento giusto.
E ora era lì, sotto quel porticato di fiori che non gli erano mai piaciuti -dopotutto, lui non aveva partecipato a nessun dettaglio dell'organizzazione e nessuno si era ricordato di chiedergli un parere-, indossando un abito da cerimonia nero che si sentiva stringere addosso ogni minuto di più, a fissare il vuoto e a chiedersi cosa sarebbe successo allora se fosse rimasto.
Ronnie gli diede una pacca sulla spalla, sorridendo con entusiasmo e dicendogli di non agitarsi troppo, o non sarebbe riuscito a spiaccicare parola al momento giusto.
Cisco invece -così strano con il suo smoking, anche se la sua fidanzata gli aveva detto che era davvero sexy, tanto quanto con le sue solite maglie con loghi famosi o di fantascienza- lo guardava serio e gli si avvicinò come per congratularsi, ma invece lo fece solo per potergli parlare lontano dalle orecchie di tutti. "Lisa mi ha detto che verrà anche lui."
Barry deglutì, sconvolto. "Cosa? E me lo dici ora?"
"Non l'ho saputo più di cinque minuti fa, Barry." Indicò la ragazza seduta qualche fila indietro, provocante e sexy nel suo vestito dorato, a ricordare il proprio soprannome, che fece loro un cenno discreto.
"Non voglio vederlo, Cisco. Non ora che ho deciso di chiudere per sempre questo capitolo della mia vita."
Il ragazzo scrollò le spalle e gli strinse un braccio, prima di ritornare al proprio posto. "Non c'è stato verso di convincerlo del contrario."
Il velocista strinse gli occhi fino a farli dolere, finché il rumore di tutti gli invitati che si alzavano in piedi per l'arrivo della sposa non glieli fece riaprire.
Inizialmente non vide niente, mentre un miliardo di stelline gli oscuravano la vista, poi si schiarì tutto e la prima cosa che vide furono due occhi grigio-verde che lo guardavano. Si gelò sul posto, neanche l'avesse congelato lì dov'era, e rimase incantato a guardarlo. Da quanto tempo era che non lo vedeva e non si beava della sua vista. L'aveva sempre trovato bello e in quel momento, gli sembrò niente di meno che meraviglioso. Non si accorse di Iris che attraversava le due ali di sedie e invitati, aveva occhi solo per Leonard, che si era appoggiato ad una ringhiera più indietro, da dove avrebbe potuto assistere alla cerimonia indisturbato.
Lo conosceva troppo bene per non riconoscere il suo sguardo di dolore mentre lo osservava, la bocca tirata in una linea sottile e le mani chiuse a pugno contro le gambe. Era vestito anche lui da cerimonia, ma la giacca era aperta e la cravatta allentata, dandogli un'aria trasandata che gli stava troppo bene.
Solo un colpetto di Cisco riportò Barry alla realtà -una realtà che non avrebbe mai voluto affrontare- e gli fece allungare una mano per prendere quella di Iris che Joe stava mettendo nella sua. Incontrò lo sguardo di quello che per lui era praticamente un secondo padre e capì che lui sapeva già tutto, che gli stava chiedendo di sbrigarsi a scegliere ciò che era meglio per lui.
Ciò che davvero sarebbe stato meglio per lui.
Durante la cerimonia, nonostante ignorasse l'impulso di voltarsi per vedere se era ancora lì, ne sentiva lo sguardo puntato sulla schiena e ciò gli lasciava caldi brividi lungo la colonna vertebrale. Rimase fermo, impassibile, non doveva e non voleva dare segni del proprio smarrimento, della battaglia interna che stava affrontando.