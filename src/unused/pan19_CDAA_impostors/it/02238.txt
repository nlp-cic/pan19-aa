Foggy non ha intenzione di passare quel che resta della notte nella stessa stanza con lui, figuriamoci nello stesso letto. Dormirà sul divano perché è l'unico tra i due ad essere abbastanza in forma da poterselo permettere.

Afferra il proprio cellulare uscendo dalla stanza, non degnando Matt di una vera risposta.

“Dormi” gli intima, prima di chiudersi la porta della camera alle spalle e mettere un punto finale a quella conversazione.

Almeno per il momento.

 

 

 

Foggy si ritrova davvero piegato sulla tazza del water a vomitare acido e bile fino a che lo stomaco gli si contorce a vuoto e lui riesce a fare altro che ansimare per cercare di riprendere tutto il fiato perso. La gola gli brucia da impazzire, gli occhi gli lacrimano dallo sforzo e si sente tutta la faccia intorpidita. È completamente miserabile.

Non c'è modo al mondo che Matt non l'abbia sentito, ma a quanto pare ha deciso di fare finta del contrario.

Foggy non sa se brucia di più o di meno del suo stomaco.

Si lava nuovamente i denti e ingoia un advil prima di sdraiarsi sul divano e cercare di dormire per quelle tre ore che gli sono rimaste prima che la sveglia suoni.

Quando finalmente crolla, il suo sonno è irrequieto e tormentato da incubi che, come al solito, non ricorda.

 

 

 

Accoglie la sveglia del cellulare quasi con sollievo.

Matt è ancora addormentato quando entra in camera per prendere un cambio di vestiti.
Bene. Almeno non è scappato dalla finestra.

Foggy non vuole pensare a quanto successo ore prima perché è ancora troppo arrabbiato. Con Matt, con se stesso, con Hell's Kitchen e il mondo intero. Le mani gli tremano e lui è così irritato da quella debolezza che deve fermarsi un momento per stringere i pugni e respirare. Solo respirare e ingoiare di nuovo tutta la rabbia e la frustrazione che si fanno largo nel suo petto. Come un animale selvaggio che non vuole essere rinchiuso, e morde e graffia e dilania, ululando per essere liberato e poter sfogare tutta la sua pericolosità sul mondo esterno. Matt, in questo caso.

Ma Matt ha una bestia ben peggiore dentro di se che aspetta solo l'occasione giusta per scatenarsi.

E Foggy sa con agghiacciante certezza che, in uno scontro del genere, sarebbe lui il perdente. Perché Matt è sempre stato questa figura esagerata, immensa, davanti alla quale Foggy non ha potuto fare altro che capitolare e arrendersi fin da subito.

Matt è un combattente, in tutto quello che fa: nello studio, nel lavoro, nella vita. Quando Foggy prendeva un voto perfetto, Matt era sempre un passo davanti a lui. Primo ad arrivare ed ultimo ad andarsene per tutto il tirocinio a Landman & Zack.

Matt ha sempre vissuto la sua vita facendo un po' di più di tutti gli altri. Discutere un po' di più, vincere un po' di più, soffrire un po' di più.

Amare un po' di più. Dio quanto è vero.

L'amore che Matt può donare è così tanto e incondizionato che, inizialmente, Foggy ne era quasi spaventato. Un amore forte, che brucia come una fiamma eterna. Un faro di Alessandria che lo ha sempre accompagnato sulla sua strada, condividendola insieme a lui, fianco a fianco.

Il suo problema è che lo dimostra nella maniera sbagliata.

Foggy è in piedi in mezzo alla propria camera da letto da solo un minuto, o almeno è questo quel che gli dice l'orologio. A lui sembrano passate ore.

Prende un ultimo respiro profondo, apre nervosamente le mani e avanza quei due passi che lo separano dall'armadio. Ha quaranta minuti di tempo per essere in ufficio e non ha a assolutamente intenzione di essere in ritardo.

 

 

 

Per tutta la giornata Foggy è nervoso ed irritabile e Karen si ritrova ad essere la parte ricevente dei suoi scatti d'ira.

Alla seconda volta in cui gli chiede dove sia Matt, lui le urla che non lo sa, Gesù Cristo, Karen, non è il suo babysitter.

Dopodiché procede a sentirsi un verme perché lei non ne ha colpa e lui non dovrebbe sfogarsi così ingiustamente su una delle poche amiche che ha.

Ma Foggy è stanco di sentirsi in colpa. Sa che è ingiusto nei confronti di Karen, e sopratutto nei confronti di Matt; sa di aver reagito male con lui, andando a stuzzicare quel vespaio che sono i sentimenti di Matt proprio nel punto in cui fa più male, parlando di Jack Murdock. Non avrebbe dovuto, assolutamente. Sa di aver sbagliato. Ma Foggy è stanco di sentirsi in colpa per tutto.

Perché non può essere egoista? Perché non può semplicemente sbattersene se tratta male gli altri? Perché deve essere così totalmente incasinato, oh Signore, basta, basta, basta.

La verità è che Foggy vorrebbe fregarsene. Vorrebbe essere in grado di poter mollare tutto, studio, Karen, Matt. Gli piacerebbe poter fare le valigie e andarsene senza avvisare nessuno, sparire nella notte, trasferirsi. California! La California sarebbe un bel posto dove andare a vivere. C'è sempre bisogno di avvocati in California.

Quante volte ci ha pensato, quante volte ha accarezzato l'idea, arrivando addirittura a guardare annunci di appartamenti in affitto.

E tutto questo lo faceva sentire sempre più in colpa.