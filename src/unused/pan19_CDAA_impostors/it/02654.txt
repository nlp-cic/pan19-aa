tempo passava, si accorse con sollievo che gli veniva sempre più facile godersi semplicemente la sua passeggiata, l’essere di nuovo all’aria aperta senza cani da guardia o senza la mano di Blaine stretta attorno alla propria.

Fu quando il suo stomaco iniziò a brontolare dalla fame che si arrese a tornare verso l’appartamento, ma non fu a malincuore: aveva passato l’intera mattinata in quello splendido giardino, riuscendo a dimenticare per qualche ora la sua situazione, e questo era estremamente prezioso e rigenerante. Sentiva di poter affrontare il resto di quella giornata con il cuore un po’ più leggero ed infatti, quando tornò a casa, trovando Blaine seduto sul divano, ad aspettarlo ansiosamente, sorrise.

"Com’è stata la passeggiata?" domandò lui, alzandosi dal divano per andargli incontro, ma senza tuttavia toccarlo o invadere il suo spazio personale – un’altra cosa che sorprese Kurt.

"Bene," rispose, togliendo le scarpe e dirigendosi in cucina. "C’era un bellissimo sole e tanta gente nel parco."

"Hai camminato molto…"

"Sì, infatti sono affamato," affermò, rovistando nel frigorifero alla ricerca di qualcosa da mangiare.

"Bene, perché mi piacerebbe portarti a pranzo fuori, se ti va."

Kurt bloccò la sua ispezione del frigo, interdetto dal tono speranzoso, quasi ansioso, di Blaine. Si voltò a guardarlo e, ad una prima occhiata, sembrava estremamente rilassato, con le mani nelle tasche dei pantaloni e l’espressione sorridente; ma il modo in cui lo guardava era… nuovo. Intenso, come sempre, penetrante e da mozzare il fiato per tanti e svariati motivi, ma anche… tentennante ed euforico, che era una bizzarra combinazione da associare a Blaine – o almeno, al Blaine che aveva sempre visto e conosciuto, una persona decisa, sicura di sé e del fatto che in quella città tutti avrebbero fatto quello che voleva, e chi non l’avesse fatto, beh, ne avrebbe pagato le amare conseguenze. C’era qualcosa di estremamente vulnerabile, in quel Blaine, e Kurt non sapeva come affrontarlo, né se dovesse davvero affrontarlo; non sapeva cosa farne, come reagire, se fosse un’altra farsa, una prova per vedere fin dove Kurt voleva spingersi. Forse non era l’unico che voleva vedere quanto il guinzaglio poteva andare lontano.

"Mi sembra un’ottima idea," rispose infine, decidendo di essere cauto, almeno finché non avesse avuto più chiare le intenzioni di Blaine.

"Bene!" esclamò quello, invitandolo poi a seguirlo verso l’ingresso con un cenno. "Dove vorresti andare a mangiare?" gli chiese mentre afferrava una giacca leggera e le chiavi della macchina.

Kurt rimase più sorpreso dal fatto che fosse lui a guidare che dalla domanda. "Non saprei…"

"Non c’è un posto speciale dove vorresti andare? Magari… magari un posto dove andavi prima di trasferirti in città?"

Kurt trattenne il respiro per un momento: prima… Prima voleva dire quando suo padre era ancora con lui e quando la sua vita era ancora nelle sue proprie mani. Prima voleva dire prima di diventare uno spogliarellista e poi il mantenuto di Blaine.

Tirare il guinzaglio, stavolta, fu per sfregio a quella vita venuta dopo, quella che Blaine gli aveva forzato addosso, promettendogli un futuro radioso a costo di un presente miserabile.

"Ci vorranno un paio d’ore, allora," disse.

 

***

 

Arrivarono a Lima nel pomeriggio, fermandosi a mangiare un boccone in città prima di prendere l’autostrada verso la sua città natale. Kurt ci mise quasi un’ora a notare la macchina che li seguiva, ma, dopo aver lanciato un’occhiata ansiosa a Blaine ed aver visto che lui era perfettamente calmo, si tranquillizzò: non era qualche nemico degli Anderson a seguirli, solo la scorta di Blaine.

Ad ogni modo, le tre del pomeriggio era decisamente un orario troppo anticipato per cenare, così Blaine, dopo avergli chiesto cosa volesse fare, lo accompagnò a fare un giro della città in auto. Kurt non aveva molti bei ricordi legati a quel posto, ma la macchina – Blaine aveva insistito affinché fosse lui a guidare e Kurt gliene fu stranamente grato, accorgendosi solo in quel momento che guidare era una cosa che gli era mancata tantissimo – sembrava andare da sé, verso quegli unici posti in cui i ricordi di Kurt erano meravigliosi.

Il parco vicino casa, dove sua madre e suo padre lo portavano a giocare da piccolo, fu il primo posto che visitarono; poi ci fu l’officina di suo padre, ma lì Kurt si fermò solo pochi istanti, non riuscendo a resistere davanti allo stato di abbandono in cui il posto era caduto dopo soli sei mesi; poi vennero il gelataio preferito di sua madre, il bar dove suo padre era solito comprare il pranzo ed il parrucchiere da cui sua madre si recava una volta al mese, sempre con Kurt al seguito. Kurt si fermò anche davanti alla sua vecchia casa, la malinconica tristezza che si era impossessata di lui che svanì nel momento in cui realizzò che ora quella casa era abitata da una famiglia che sembrava felice. Fu contento di sapere che il posto in cui era cresciuto così felice ed amato sarebbe diventato un luogo di bei ricordi anche per qualcun altro.

Infine,