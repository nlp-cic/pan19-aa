ma non ci riuscì. C'erano dei buchi nei suoi ricordi circa quello sparo. John diceva che era normale. "Dov'è mia figlia?" disse Mary.

"Ah," disse Sherlock. "Probabilmente credi di aver partorito qui oggi, ma sui documenti ufficiali leggerai che non è così. In effetti, tu non hai una figlia."

Mary strinse i pugni. Sherlock li osservò. Quando lei parlò, il suo tono non era che un sibilo: "Che cosa credi di fare?"

"È meglio che ti calmi," disse Sherlock in tono languido. "Questa stanza è ora sorvegliata da agenti altamente addestrati. Persone che, immagino, potrebbero tenere testa persino a te, per quanto indebolita al momento. Una volta tanto, mio fratello ha assunto gente valida. Pertanto non credo che te la caveresti, stavolta, se cercassi di uccidermi."

"Dov'è John?" chiese Mary. "Che cosa gli hai detto?"

"Niente. Tu gli hai detto tutto quel che gli serviva di sapere. Quando hai premuto quel grilletto contro di me."

"Gli avevi detto che ti avevo salvato la vita-"

"John non è mai stato un idiota, Mary, per quanto tu possa pensare il contrario. È un medico. Mi ha trovato immediatamente dopo che mi hai sparato, era nell'ambulanza con me ed è rimasto in ospedale finché non sono stato fuori pericolo. Sapeva esattamente quanto grave fosse quella ferita. Quando ho detto che tu mi hai salvato la vita, non lo dicevo per il suo bene. Lo dicevo per il tuo. Per assicurarmi che tu abbassassi la guardia abbastanza da restare. Per assicurarmi che tu potessi effettivamente credere di riuscire a  cavartela. Perché, all'epoca, possedevi l'unica cosa che potesse proteggerti dall'ira funesta che ti avrebbe colpito per il quasi-omicidio di Sherlock Holmes: avevi dentro di te il figlio di John Watson. E, fortunatamente per te, voglio bene a John abbastanza da non rischiare di portargli via qualcuno che ama."

"Lui ama me," disse Mary, il respiro che andava accelerando. I suoi occhi erano spalancati e a Sherlock pareva quasi di potervi vedere attraverso, un frenetico affastellarsi di pensieri. Cominciava ad andare nel panico, pensò.

"Lui ama la sua bambina. E per essere sicuro di averla, doveva riuscire a tenerti vicina, almeno per un pochino. Quindi ti ha perdonato tutto. E tu hai pensato: 'Oh, che uomo sciocco e ingenuo che ho scelto, con un cuore troppo grande e uno spirito troppo generoso.' Hai ragione anche tu su questo. Ma quello è, appunto, il motivo per cui ha me."

"Che cos'è che vuoi?" domandò Mary a voce bassa, furiosa.

"Non voglio nulla," disse Sherlock in tono leggero, alzandosi in piedi e infilandosi i guanti con aria teatrale. "John e la bambina che oggi non hai partorito sono stati portati in un luogo sicuro e protetto, via da qui e via da te. E quel che tu farai, quando sarai dimessa da quest'ospedale, sarà andare lontano da qui e lontano da loro. Non cercherai mai di contattarli né di vederli, o anche solo di avvicinarti a loro. Sarebbe preferibile che nemmeno pensassi a loro. Sapremo dove sarai, che cosa starai facendo e, se fossi in te, non ritornerei mai più su questo continente. Non sei l'unica persona disposta a uccidere per John Watson. Non lo sei mai stata. È stato questo il tuo errore fatale."

"E sarebbe tutto qui? Pensi forse che ti lascerò portare via la mia bambina-"

"So che lo farai. Perché, in caso non facessi come ti dico, userò tutte le prove che ho per mandarti in prigione per il resto della tua vita. Le vere prove. Non la robaccia che hai messo su quella chiave USB per provare a fregare John. Tua figlia saprà esattamente chi sei. Un'opzione che non sceglierai mai, perché alla fine il tuo egoismo prevarrà e preferirai la libertà a tua figlia."

Mary rimase immobile a fissarlo, gli occhi pieni di gelido odio, ma non lo contraddisse.

"Su con la vita, Mary," disse Sherlock. "Non è forse proprio quello che volevi? Un nuovo inizio in un posto dove nessuno ti conoscesse." Sherlock si voltò per dirigersi verso la porta.

"E riuscirai a vivere in pace con te stesso, vero?" gli gridò dietro Mary. "Dopo aver sottratto una bambina innocente a sua madre?"

Sherlock si fermò e le lanciò un'occhiata da sopra la spalla. "I file su di me ti diranno che sono un sociopatico. Te ne sei accorta solo adesso?"

***

John si trovava in una confortevole biblioteca, con il fuoco che scoppiettava allegro nel caminetto; sedeva in una poltrona e ammirava la neonata che teneva in braccio. Alzò lo sguardo subito quando Sherlock entrò nella stanza e il suo viso s'illuminò di affetto, di gioia, di euforia. Sherlock chiuse la porta dietro di sé e pensò a tutte le cose che avrebbe fatto per far apparire un'espressione come quella sul volto di John Watson.

"Dorme," disse John a voce bassa.

Sherlock gli si avvicinò e disse: "La vita l'ha già