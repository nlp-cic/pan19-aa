tenerlo su. Anche BB8, preoccupato, li aveva seguiti.

“Ehi? Sei vivo? Poe, mi senti?”

“Bipbip?” domandò a sua volta BB8, ma in quella situazione particolare Poe era in grado di prestare attenzione a un solo individuo alla volta e, al momento, era colui che lo stava reggendo dal cadere di nuovo sdraiato.

Com'era caldo; in quell'aria fredda poteva avvertire il calore di Finn. Gli venne da sorridere come un ebete. Appoggiò le mani sulle sue spalle e domandò, la testa che ciondolava, gli occhi a mezz'asta: “Perché sei qui? Come sei arrivato?”

“Mi ha cercato BB8, ha detto che stavi male... Perché hai bevuto così tanto?”

Quanto poteva essere pesante una testa? Poe sentiva che il collo non la reggeva più e infatti poco dopo dovette abbatterla sulla spalla di Finn. La luce non gli feriva più gli occhi, si sentiva molto meglio. Il petto di Finn era solido, era caldo, era buio, e aveva l'odore di pelle della sua giacca. Il suo odore mischiato al proprio. Finn era suo. Suo...


Ogni volta che qualcuno ti chiama 'Finn' ribadisce che ti ho trovato io per primo.


“Non devo vomitare” biascicò sulla giacca.

“Bene. Questa è una gran bella notizia.” Poe avvertì Finn prendere un grosso respiro, sentì il petto su cui aveva poggiato la fronte muoversi in tal senso. “D'accordo che è un momento di cui essere orgoglioso, Poe, ma bere così tanto... Da solo, andiamo...”

Poe alzò la testa ciondolante di scatto, cercò di metterlo a fuoco stringendo le palpebre. “Orgoglioso.”

“Già...” Finn annuì con energia, gli diede una pacca sul braccio, incurante che i loro occhi fossero così vicini da coprirsi la luce delle lampade notturne l'uno con l'altro. “Hai sbaragliato una mastodontica macchina da guerra, Poe! Solo tu potevi farlo! E gli altri. Tu e gli altri. Insomma. Voi, appunto.”

“Sei così carino...” D'improvviso, Poe lo prese alla sprovvista e gli mise una mano sulla guancia, prendendola con forza. L'altro sgranò gli occhi. “Perché sei così carino?”

“Ca-rino?” Finn aggrottò la fronte, lo guardò di sbieco, poi si strinse nelle spalle. “Quella sbobba che hai bevuto ti ha proprio massacrato, eh?”

“Perché ti piace lei? Più di me?” chiese Poe e per la prima volta in quella conversazione, poté provare, in lontananza, il morso della vergogna.

Gli occhi di Finn si fecero ancora più grandi, bianchissimi in contrasto alla pelle nera. “Chi? Lei chi? Rey?”

“Rey. Già. Rey. La ragazza.”

“Beh, non... Di sicuro non mi piace più di te, Poe, anzi...” Finn rise, più rilassato. “Solo che è diverso, direi.”

“Che vuoi dire con anzi?”

“Cosa?”

“Hai detto di sicuro non mi piace più di te... “anzi”. In che senso?”

Incerto, ma senza particolare tensione, Finn ci rifletté: “Beh, tu sei la persona che mi ha tirato fuori dall'inferno, ovvio che tu sia la mia persona preferita, ma...”

Un sorriso radioso comparve sul volto di Poe nonostante gli occhi poco vispi, tale da destabilizzare Finn che perse un battito. Si ritrovò, senza cognizione di causa, l'amico che si gettava tra le sue braccia e quasi lo stritolava. Che non si limitava ad abbracciarlo, ma sembrava voler aderire a lui con ogni centimetro del volto e del petto, volergli penetrare sottopelle, cosa che fece avvampare Finn considerevolmente. Non era un tipo di contatto a cui fosse abituato. Al contrario, era del tutto impreparato a una cosa del genere. Non riusciva a fare altro che rimanere immobile, sotto lo sguardo sbalordito di BB8 – la cui testa continuava a muoversi da destra a sinistra di qualche millimetro, come se non sapesse bene se prestare attenzione a Finn oppure a Poe.

“Bipbip!”

“Poe!” esclamò Finn, scioccato, riuscendo a fatica a mantenersi in ginocchio e tenerlo sotto il suo peso morto addosso.

“Oh, Finn, anche tu sei la mia persona preferita qui...” Poe strusciò il volto nel suo collo, come un gatto.

“Bip...” fece BB8 con una certa rinnovata consapevolezza; non era stato molto svelto ma alla fine c'era arrivato pure lui.

Comunque prima di Finn.

“Quando sei ubriaco, sei, ehm...” provò a dire questi, cercando di mantenere la linea per cui si mostrava sciolto e totalmente sul pezzo nei confronti di ciò che stava accadendo. “Ti porto a dormire, va'.”

Lo obbligò ad alzarsi in piedi, guadagnando ogni centimetro con lavoro e fatica; quando furono entrambi sulle proprie gambe l'abbraccio diventò meno serrato ma l'amico continuava ad appoggiarsi a lui. Lo osservò in viso, di nuovo vicino, e con il medesimo sguardo miope di prima Poe sentì il proprio petto animato come non era più stato dall'adolescenza; l'alcool faceva la sua parte, però il cuore indubbiamente rimbombava esattamente come allora, come le prime volte in cui da ragazzo aveva provato