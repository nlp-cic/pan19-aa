








«Se non fai il bravo, verrà a mangiarti l’oni» era l’ammonimento 

delle mamme ai bambini disubbidienti.
«Se non fai il bravo, verrà a prenderti l’uomo nero» era ciò che la mamma gli 

ripeteva sempre con un sorriso mesto che Yakumo non riusciva a capire. Poi gli faceva 

l’occhiolino e lo abbracciava forte forte. Yakumo scoppiava a ridere di gusto, perché 

l’unica cosa a cui credeva erano gli spiriti dei morti – lo sapeva anche la mamma.
L’uomo nero non esisteva. Aveva capito che altri non era che uno spauracchio per bambini, 

come l’oni.
Yakumo non aveva paura di nulla, era grande, era coraggioso. Anche quando la mamma piangeva 

la sera, lui l’abbracciava, le dava un bacino sulla guancia e le diceva che le voleva bene, 

tanto tanto.

Ma poi, l’uomo nero era arrivato.

Non l’aveva visto avvicinarsi, non aveva sentito i suoi passi – sembrava essere stato 

portato lì dalla brezza leggera di quella mattinata estiva. Yakumo aveva sentito una 

presenza alle sue spalle e visto un’ombra oscurare i caldi raggi di sole.
Quando si voltò, l’uomo nero gli stava innanzi. Era alto, altissimo, neri i capelli, gli 

occhiali da sole, l’impermeabile e i vestiti.
Sentì un brivido lungo la schiena e non era sicuramente dovuto al freddo, ma forse era quel 

ghigno maligno, quasi demoniaco, ad intimidirlo.
Lui non aveva paura! Non era come i bambini che dormivano con la lucina accesa o con la 

mamma per timore dei mostri nascosti nel buio. Lui parlava con i mostri, se mostri potessero 

mai definirsi i fantasmi.
«Piccolo Yakumo» gli si era rivolto con quella voce cavernosa che fece formicolare la sua 

pelle. Yakumo indietreggiò senza neanche accorgersene: l’istinto, l’istinto lo incitava a 

scappare, il coraggio e una malsana curiosità gli imposero di restare.
L’uomo nero non esiste. L’uomo nero non esiste, ripeteva tra sé e sé pregando 

nel frattempo che la mamma arrivasse presto a prenderlo.
Eppure, quell’uomo lo era. Ne era sicuro! Quell’uomo era l’uomo nero.
Come poteva essere altrimenti? Non aveva mai provato una tale paura, neanche la prima volta 

che aveva visto un fantasma.
Poi l’uomo nero si mosse, si accovacciò sui talloni per arrivare alla sua bassa statura di 

bambino ancora troppo piccolo per sapere com’era fatto il mondo e ancora troppo innocente per capirne gli oscuri segreti.
Così li aveva visti. Non uno, ma due. Due bagliori rossi attraverso il nero delle 

lenti.
Chi era quell’uomo?, si chiese. Era l’uomo nero, lo metteva in guardia una 

vocina.
«Finalmente riusciamo ad incontrarci, Yakumo».
Bloccato da quello sguardo penetrante nel quale sprofondò, Yakumo si sentì gelare il sangue. 

Eppure lui era coraggioso, perché quell’uomo gli metteva così tanta paura?
Perché era l’uomo nero.
«Io ho fatto il bravo. Perché sei venuto?» gli chiese ingenuamente.
L’uomo scoppiò a ridere, ma la sua risata rimbombò come un’eco in un antro oscuro e freddo. 

Era così inquietante, che nonostante i nervi tesi e pronti a far scattare i muscoli delle 

gambe per allontanarlo da quell’incubo – perché di un incubo sicuramente si trattava, Yakumo 

iniziò a tremare.
Quando la mano dell’uomo si avvicinò per scompigliare i suoi capelli si scostò bruscamente, 

gli occhi sgranati dal puro terrore. Sentiva freddo, voleva tornare dalla mamma, quell’uomo 

era cattivo, quell’uomo era… era…
«Yakumo-chan, se non fai il bravo verrà a prenderti l’uomo nero!»
Quell’uomo sembrava sapere, sembrava sentire la sua paura e quasi ne godeva. Mamma…


«Ci rivedremo» disse quasi fosse una solenne promessa – e forse lo era, allontanandosi così 

com’era venuto: silenzioso, quasi fosse un fantasma, un’ombra oscura che vagava inquieta per 

la terra dei vivi.
Yakumo capì per la prima volta cosa volesse dire essere toccato dalle tenebre. Esse erano 

impalpabili ma soffocanti. Seducenti, scoprì più tardi quando crebbe, quando ebbe un 

assaggio della crudeltà del mondo. Ti ammaliavano con false promesse e senza rendertene 

conto ti annullavano pian piano.

«Mamma, ho visto l’uomo nero».
…
«Mamma, non piangere».
…
«Mamma, mamma!»
…
«Dove stiamo andando, mamma?»



















