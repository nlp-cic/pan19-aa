alto e orgoglioso davanti alla montagna di Námo seduto sul suo trono. Vairë è seduta al fianco, una mano su quella del marito, e la sua espressione è quella che ha sempre avuto quando si è discusso di me.

Implorante. Prossima al soffocamento.

Vairë ha sempre capito bene come mi fa sentire questa faccenda.

Chi meglio della Tessitrice può capire l’effetto che fanno i fili della propria vita tirati da altre mani?

«Il sacrificio della mia libertà e della tua felicità, per l’orgoglio e l’onore dell’uomo che entrambe abbiamo amato».

Sento lo sguardo di Indis su di me, ma non intendo riconoscere la sua espressione.

È sbagliata.

Dovrebbe essere furiosa quanto me.

«Se c’è qualcosa che non sopporto, sorella mia, è che mi vengano imposte le decisioni degli altri».

«Lo ha fatto perché è innaturale per uno spirito stare privo di corpo».

Trattengo un’altra risata. «Allo stesso modo, Finwë diceva essere innaturale l’avere un solo figlio, mentre i suoi amici si stavano impegnando a riempire i loro palazzi di bambini». Certo, non sono mai arrivati ai livelli di Fëanáro, ma ci sono andati vicini e anche lui li ha raggiunti.

«Quel che è naturale o innaturale dipende dall’umore di chi lo definisce, hai notato? Anche il tuo matrimonio con lui è stato considerato innaturale, eppure non è forse stato dettato dall’amore?»

«L’amore non è innaturale».

«No, non lo è». Sorrido appena, ma non voglio indugiare nei ricordi dei miei tempi dell’amore. «Lo è quando diventa ossessione».

Indis inspira a fondo. «Quello di Finwë–».

«Non lo è, no» finisco la frase. «Ciò non toglie che la sua scelta mi abbia obbligata a reincarnarmi».

«E la tua ha lasciato lui solo e mi ha messa sul suo cammino».

Ora guardo Indis e le sorrido.

«Per Fëanáro è stato lo stesso» continua lei.

Il mio sorriso si incrina. «Non ho avuto altra scelta. Non avevo le forze di andare avanti».

«Neanche Finwë» dice Indis e abbassa lo sguardo sulle sue mani strette davanti allo stomaco. «Hai visto cosa è successo negli anni prima della sua morte».

Corrugo la fronte e stringo i pugni. «Perché lo giustifichi?»

«Perché tu non riesci a farlo».

«Tu e i vostri figli, alla fine, non siete stati così importanti per lui e ha preferito scegliere Fëanáro e Mandos, piuttosto che reincarnarsi e reggere i Noldor mentre buona parte di loro abbandonava Aman. Ha lasciato che il vostro Arafinwë reggesse da solo un popolo a pezzi e una terra piegata, e riesci comunque a trovare la voglia di spiegarmi cosa provava?»

Indis mi fissa, lo sguardo limpido di chi non ha nulla da nascondere e nulla più da perdere. Sebbene io mi trovi nella sua stessa situazione, so che i miei occhi celano una tenebra che non schiarirà finché non sarò di nuovo libera da questo corpo.

Ho cercato di provocarle una qualche reazione, di ferirla come sono ferita io, ma ho fallito.

«Sai perché non riesco a giustificarlo?» le dico, visto che lei non sembra intenzionata a dirmi altro. «Vedi come occupo il mio tempo, il servizio che svolgo per Vairë e la sua Gente. Non ho avuto problemi ad accettare il compito, quando mi è stato offerto ed ero senza corpo. Intrecciare fili mi ancorava, ma quel che ritraevo non mi toccava, era altro da me, distante, indolore.

«Cosa credi che sia cambiato, da quando mi son dovuta reincarnare?»

Indis serra le labbra. Ha capito.

Ma devo dirlo ad alta voce. Non avrò altre occasioni di farlo.

«Ogni immagine, che attraversa la mia mente per finire sul telaio, brucia. Tutto quel dolore, tutta quella rabbia, persino le fiamme che hanno consumato Fëanáro, il gelo che ha attanagliato i tuoi discendenti, ho sentito tutto.

«Ma, come vedi, questo non ha dato qualcosa in più ai miei arazzi. Il sentimento c’era sempre stato, anche quando non lo provavo in prima persona, perché è negli avvenimenti stessi.

«Tutta questa sofferenza è una tortura inutile.

«Ed è tutta colpa della scelta di Finwë. Che ha creduto di sapere cosa fosse meglio per me e ignorare di cosa avessi bisogno tu».

Le dita di Indis mi sfiorano una guancia e solo ora mi accorgo di star piangendo. È così tanto tempo che non lo faccio. Da quando mi sono reincarnata, non ho mai versato una lacrima. Mi è scivolato l’ago qualche volta e quel dolore fisico è bastato a distrarmi da quello nella mia mente.

Ma piangere?

Non credevo di avere ancora lacrime.

Una volta versata la prima, tutte le altre seguono, e un singhiozzo si libera dalla mia gola. Le braccia di Indis mi cingono le spalle, lei è più alta di me il necessario per abbracciarmi con facilità. Premo il viso contro il suo collo e il velo che lo avvolge, mentre piango e singhiozzo, e piango ancora.

Come può Indis avere lo stomaco per stringermi tra le braccia e lasciare che riversi su di lei tutti questi sentimenti negativi che si sono annodati in me e sono cresciuti a dismisura con