quell’odore che ha addosso non se ne vada mai. Che il dolore si faccia rabbia e furia cieca contro il prossimo mostro. Ma niente accade nel silenzio della stanza, e Oikawa aspetta. Aspetta, aspetta, aspetta ancora. Aspetta che passi pur sapendo che non passerà in un paio di ore, né in un paio di anni.
Aspetta un rimprovero, un abbraccio, parole dure, parole di conforto. Desidera quel che non può avere, e si spezza un singhiozzo vuoto dopo l’altro.

 

Hinata è ancora addormentato contro la parete della stanza quando Kageyama ritorna dalla sala comune. In mano ha un fascicolo pieno di dati, numeri e statistiche sui kaiju battuti quella notte. li posa sul tavolo e si avvicina all’altro, inginocchiandosi e scuotendolo piano per un braccio.
«Hm…»
«Sono io. Va’ a letto.»
Gli occhi di Hinata si aprono lentamente, restano socchiusi sopra le occhiaie che Kageyama osserva preoccupato. L’altro ha sempre avuto problemi di sonno da quando sono allo Shatterdome. Lo preoccupa vederlo così sfiancato, anche se non glielo direbbe mai. Si alza e allunga una mano per aiutarlo a fare lo stesso. Deve spingerlo da dietro per farlo arrivare alla branda, la sua ovviamente. È sicuro che se lo spingesse fino a quella di sopra se lo ritroverebbe addosso con qualche osso rotto.
«Ha senso quello che facciamo, Kageyama?»
Tobio guarda Hinata, lo guarda nascondere i propri occhi con un gesto stanco del braccio. Appoggia una mano sul letto e gli tira le coperte fino al naso.
«Tua sorella e tua madre vivono tranquille perché ci siamo noi e gli altri a fermare i kaiju. Lo stesso vale per la mia famiglia, quelle di Sugawara e Sawamura, di Oikawa, e anche quella di Iwaizumi. Noi li proteggiamo tutti, non dimenticarlo.» Gli scombina i capelli con una mano, incapace di poter fare più di quello. «Ora dormi.»
Hinata annuisce sotto le coperte, tirando le gambe a sé e restando in posizione fetale. Kageyama attende di sentirlo respirare in maniera più regolare per salire fino all’altro letto, sfatto e con le coperte ammucchiate da un lato. Quando posa la testa sul cuscino per un attimo brevissimo si immagina al posto di Oikawa e sente freddo, un freddo che gli percorre le ossa e la schiena da una vertebra all’altra. Hinata però respira nel letto di sotto e Tobio rilassa le spalle, proiettandosi verso la prossima battaglia. Ci sarà un tempo per il commiato, e passato quello dovranno ricominciare come se nulla fosse accaduto. Nulla sarà più lo stesso, ne è certo, ma non possono assolutamente mollare. Non possono e non devono, e nonostante poche lacrime gli righino il volto prima che il sonno lo inghiotta, l’indomani terrà la testa alta e dirà addio al proprio mentore. Poi combatterà ancora, perché è l’unica scelta che hanno. L’unica che abbiano mai avuto.

 

In un’altra stanza, non troppo distante da quella di Hinata e Kageyama, Sugawara sogna. Nel suo sogno vivono tutti in una piccola cittadina di Miyaji, alle pendici di una montagna. Vanno a scuola insieme e giocano a pallavolo. Amano la pallavolo. Koushi vede sé stesso alzare la palla al capitano Daichi che finge una schiacciata, intercettata invece da Asahi.
Asahi, che ha deciso di dedicare la sua vita alla ricerca contro il blu di kaiju.
Segnano e la squadra esalta. C’è Hinata che saltella sotto la rete e Nishinoya che corre da Asahi per dargli il cinque con entrambe le mani.
Nishinoya, che piccolo di statura com’è ricostruisce sulla carta città distrutte che altri rimetteranno in piedi.
Sogna di essere in campeggio circondato dai propri amici, ad arrostire carne sul fuoco mentre Tanaka canta vecchie canzoni giapponesi stonando ad ogni strofa.
Il maestro Tanaka che insegna ai bambini a non temere il mostro perché là fuori qualcuno li protegge.
È tutto tanto vivido che quando si sveglia e il ticchettare dell’orologio sulla parete sostituisce il rimbalzare ritmico della palla contro il muro, impiega qualche attimo a collegare tempo e luogo. Si trova nella sua stanza, non in una palestra. Daichi gli dorme accanto e Sugawara traccia le rughe sulla sua fronte con il pollice. Gli occhi scuri dell’altro si aprono mentre gli rivolge un sorriso triste ma gentile.
«Non riesci a dormire?»
«Ho fatto un sogno.»
Sawamura si posiziona meglio accanto a lui e lo ingloba in un abbraccio goffo. Le brande sono piccole e dormire in due nello stesso letto significa necessariamente stare stretti. Non che a loro dispiaccia.
«Andavamo al liceo» inizia a raccontare Koushi. «Noi due eravamo del terzo. C’erano anche gli altri piloti e tutti i nostri vecchi amici. Vincevamo una partita dopo l’altra, battevamo un avversario più forte del precedente ad ogni partita. C’erano proprio tutti, anche i piloti australiani. Proprio tutti.» La voce di Sugawara si incrina, e Sawamura lo stringe un po’ di più e gli bacia piano la fronte. Lo culla accarezzandogli il capo e la spalla.
«Sembra un sogno bellissimo.»
«Lo era. Mi sarebbe piaciuto vivere una vita ordinaria come quella.»
Ma i piloti iniziano a combattere giovani, sempre. Passano dalla leva obbligatoria all’