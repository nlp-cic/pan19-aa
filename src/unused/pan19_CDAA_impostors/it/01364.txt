un ‘Oggi proprio non mi va, grazie’?
Ma per ora sono potuta tornare, ancora una volta. Per fortuna.
Osservo una nostra foto affogata in un alone di luce bianca notturna. Sorridiamo.
Ho una mano che accarezza il grembo piatto, inconsapevole: eppure mi ero già resa conto che c’eravamo tutti.
Ho un’improvvisa voglia di caffè.
Noi fantasmi vediamo e udiamo tanto quanto voi. Possiamo ancora permetterci una carezza, se davvero lo desideriamo con tutta l’anima, anche se voi probabilmente non la percepirete comunque. Non possiamo mangiare, naturalmente, ma facendo uno sforzo di memoria possiamo ritrovare il senso del gusto… sempre più appannato, ma qualche accenno di solito permane dopo il trapasso. Ho il dubbio che sia una delle ultime cose ad andarsene, giusto per farti soffrire all’idea di non poter inghiottire quella bella torta alla panna che hai davanti agli occhi, che potresti finalmente sbaffarti senza preoccupazioni inutili inerenti a cuscinetti di cellulite sulle cosce…
Sembrerà strano, a questo punto, ma a quanto pare noi fantasmi non possediamo il senso dell’olfatto. O, in alternativa, è il primo che perdiamo, ma la frustrazione resta.
Voglio un caffè.
E’ orrendo che si possa riconoscere una mancanza e dolersene quando non hai neppure i presupposti per lamentarti, no?
Maledico i crampi allo stomaco che non ho e salgo silenziosamente al piano di sopra, scivolando sui gradini senza che i miei piedi, la forma apparente dei miei piedi, intendo, produca alcun suono. Non lo sentireste, ma che volete farci: è l’abitudine.
Penetro nella prima camera alla fine della rampa.
Qui ci dormi tu, bambina mia. Tu che hai avuto così poco tempo per conoscermi, e che probabilmente molto presto inizierai a domandarti con un pizzico di serietà in più com’è che i tuoi amichetti hanno due genitori mentre a te ne è rimasto solo uno. O forse è già accaduto, e tuo padre, prevedibilmente, avrà risposto qualcosa del tipo:
- La mamma è volata in cielo.
Tanto un brav’uomo tuo padre, un pezzo di pane, ma manca di fantasia.
Mi viene da ridere.
Sfioro la tua fronte con la punta delle mie dita oramai incorporee senza provocare in te alcuna reazione. Le tue piccole unghie sono blu per il freddo. Vorrei tanto poterti rimboccare le coperte, che sono in gran parte rovinate sul pavimento, ma purtroppo mi è impossibile: non funziona come in ‘Ghost’; non volano monete o lattine, figuriamoci lenzuola.
A volte, però, ho avuto quasi il dubbio che tempo fa tu potessi ancora avvertire la mia presenza in qualche modo… Quand’eri più piccola e ti agitavi nel sonno, forse in preda a qualche incubo infantile, io mi sedevo accanto a te e, cullandoti tra le mie braccia impalpabili, ti cantavo quella stessa ninnananna con al quale usavo affidarti al sonno quando quegli stessi arti possedevano ancora una consistenza.
E tu ti calmavi davvero, riempiendomi il cuore con l’impressione di poterti essere utile persino così.
Ma il tempo passa e i suoni che sono ancora in grado di emettere vanno facendosi più flebili, oppure le tue orecchie stanno perdendo la loro sensibilità al soprannaturale che forse è propria degli infanti.
Per adesso, quindi, mi resta solo la possibilità di mangiarti con questa parvenza d’occhi, prima che diventino anch’essi ciechi…
Mi alzo e attraverso un’altra parete fredda.
Qui invece ci sei tu, marito mio, che ronfi lievemente scompigliato tanto quanto nostra figlia, un pochino meno sfatto ogni notte che passo a trovarti.
Mi chiedo se tu non stia iniziando a dimenticarmi.
Non dovrei provare rancore per una cosa del genere, certo, significherebbe che stai iniziando a riprenderti; eppure, egoisticamente, spero di non potermi più rendere del tutto conto di cosa stia accadendo, quando quel giorno arriverà.
Per adesso, comunque, noto che continui a preparare sulla sedia con i vestiti per il mattino calzini spaiati e talvolta bucati, dunque mi sento ancora tranquilla.
Mi accomodo su quella stessa seggiola e guardo verso l’alto, come se potessi seguire con gli occhi le minuscole bollicine d’anidride carbonica che la tua bocca produce e che, salendo verso l’alto, saturano l’aria viziata di questa camera.
Non respiro più, ovviamente, né posso sentire sul serio se l’aria di una stanza si è fatta pesante o meno, ma c’è ancora in me il ricordo delle notti in cui, da viva, mi svegliavo di colpo e provavo quelle stesse sensazioni.
Ci siamo incontrati per la prima volta al mare che eravamo ancora due adolescenti, nel luogo dove andavo in vacanza coi miei genitori quasi tutte le estati. Tu eri nuovo, invece.
Iniziasti subito a sparare stupidaggini a raffica, tentasti di farti notare alla meglio riuscendo solo a risultare più stupido. Decisi che eri l’ennesimo idiota che si era innamorato della mia quarta di reggiseno.
Ispirato dal bicchiere pieno di liquido dorato che stringevo tra le dita, tentasti di dire qualcosa di spiritoso a proposito del tè, forse un qualche strano gioco di parole che non riuscii ad intendere e che comprendeva il fatto che quella bevanda fosse buona tanto ghiacciata che bollente.
- Ma questo, - dissi senza scompormi, - vale benissimo anche