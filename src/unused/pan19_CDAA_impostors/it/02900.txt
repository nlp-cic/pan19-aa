tocco quasi impercettibile, come se avesse paura di romperlo. Tirò su col naso, mentre con l’altra mano si asciugò parte delle lacrime che le annebbiavano la vista e le solcavano le guance.

Sapeva che una brutta ferita non l’avrebbe ucciso, si sarebbe tutt’al più rigenerato, ma non voleva comunque che accadesse. Aveva già vissuto quell’esperienza una volta e le sembrava di aver perso tutto quello che avevano costruito insieme, il loro rapporto. Avevano dovuto ricominciare da zero, riscoprirsi e riacquistare la confidenza che si era come increspata. Aveva imparato a fidarsi di lui una seconda volta e quello che avevano adesso le piaceva, era speciale. Non voleva che cambiasse di nuovo. Non ora che…

«Corro a chiamare aiuto. Tu prenditi cura di lui, cerca di mantenerlo calmo nel caso dovesse riacquistare conoscenza.» Le disse Bob prima di allontanarsi a grandi falcate verso l’uscita della proprietà.

Lei rimase inginocchiata al suo fianco, tenendogli la mano tra le sue, accarezzandola. Piangeva silenziosamente. Dopo un tempo imprecisato che poteva essere qualche minuto o anche ore, il suo incubo peggiore cominciò a diventare realtà. Un bagliore giallino cominciò a scaturire dalle punte delle sue dita. Sollevò la sua mano, la stessa che si era fatto ricrescere a Natale, fissandola smarrita. Dunque è così che finisce, di nuovo? Pensò portandosi la mano alle labbra e imprimendovi un lieve bacio intriso di lacrime amare.

«No…» un lamento senza voce.

Un rumore di passi le fece sollevare lo sguardo. Bob era tornato, e con lui c’era un’altra persona, no, non era una persona. Era… un Ood! Con tanto di sfera per comunicare.

«Dov’è il paziente?» Chiese l’Ood, facendo illuminare la sfera che teneva agganciata al taschino della divisa blu.

Rose accennò al Dottore, scansandosi per fare posto al nuovo venuto. Si rivolse a Bob: «è un medico?»

«Certo, responsabile del pronto soccorso. Ood Gamma, si chiama. È il migliore.»

«Quindi non è un… servo?»

«Certo che no! Come ti viene in mente un’idea del genere?» replicò Bob sinceramente stupito.

Rose fu contenta che almeno lì quelle creature non venivano sfruttate. Non smise un secondo di seguire attentamente con lo sguardo ogni manovra di Ood Gamma.

«La ferita è profonda e ha perso molto sangue. Avrei bisogno di dell’Abulado il prima possibile. Più aspettiamo e meno probabilità abbiamo di salvarlo.»

«Ce l’ho, ce l’ho io!» Esclamò Rose quasi saltando per aria dalla gioia. Benedetto il momento in cui aveva deciso di accettare il dono del mercante.

Tirò la boccetta fuori dalla tasca dei pantaloni buttati sulla spiaggia a qualche metro di distanza e la porse all’ Ood con mano tremante.

«Lo salvi, la prego.» Lo implorò lanciando uno sguardo preoccupato allo scintillio dorato che stava ricoprendo tutto il corpo del Signore del Tempo.

Ood Gamma estrasse altre boccette, ciotoline e bende dalla borsa a tracolla che aveva portato con se e formò un impasto con vari ingredienti, tra cui l’Abulado verde che le aveva fornito la ragazza. Depositò l’impiastro con cura sulla ferita del Dottore finché non ne avanzò nulla e si fermò, in attesa.

Il bagliore continuava ad aumentare e Rose stava per perdere le speranze, quando all’improvviso tutto scomparve. Rimasero in silenzio per qualche secondo, ognuno col fiato sospeso. Lentamente e impercettibilmente il petto del Dottore ricominciò ad alzarsi e sollevarsi ritmicamente, i muscoli attorno ai suoi occhi si contrassero in un debole spasmo. Stava riprendendo conoscenza.

Rose si inginocchiò di nuovo accanto a lui. «Grazie,» mormorò commossa all’Ood, il quale le rivolse un’occhiata cordiale.

Il Dottore riaprì gli occhi, sbattendo le palpebre in risposta alla forte luce dei soli. Tossicchiò un paio di volte e posò lo sguardo su quello di Rose.

«Rose…» sussurrò con voce flebile.

Lei non riuscì a dire niente, le parole annegate da una nuova ondata di pianto, la tensione di quei momenti che si rilasciava tutta in un colpo, e lo abbracciò più forte che poté. Il Signore del Tempo emise un respiro strozzato e la strinse forte a sé, inebriandosi del profumo dei suoi capelli. Avrebbe potuto non sentire mai più quell’odore, non con quel naso, non nelle vesti di quel sé stesso. Rabbrividì.

«Ora sarebbe meglio fasciare la ferita.» Si intromise Ood Gamma.

I due si sciolsero dall’abbraccio, sorridenti e il Dottore si girò verso l’Ood. «Oh, un Ood! Salve!» Esclamò più sorpreso e vivo che mai.

«Ood Gamma, responsabile del pronto soccorso.» Spiegò Bob, visibilmente sollevato nel vedere l’amico aver ripreso le forze.

«Caro Ood Gamma, non penso ci sia bisogno di fasciare nulla. Dai un’occhiata.» Disse, rivolgendo il retro della testa agli altri.

L’Ood tolse la medicazione miracolosa e poterono constatare che non era rimasta nemmeno una piccola cicatrice.

«Quando ero ferito è iniziato il processo della rigenerazione,» cominciò a spiegare principalmente rivolto a Rose, l’unica che avrebbe potuto capire il discorso, «ma qualcosa ha catalizzato l’energia rigenerativa esclusivamente sulla ferita riparando