intrinseca in Merlin. Ce l'ha meravigliosamente incastrato in un posto tra le ossa, l'anima e le ambizioni. A un certo punto della sua vita, però, queste due passioni, il viaggio e lo studio, erano andate a cozzare: durante il secondo anno di università, le tre settimane in Russia da suo padre si erano trasformate in un mese, poi in due, in tre, infine in sei; gli altri mesi rimanenti erano stati spartiti tra l'Irlanda, terra d'origine di sua madre, e la Grecia (perché la Grecia è la Grecia, Arthur, non servono ulteriori ragioni per andarci). Per questo motivo Merlin aveva finito col saltare a piedi pari un anno, e dopo si era sentito in colpa per tutti quelli successivi; fino a qualche mese prima, quando era riuscito ad organizzarsi in un piano di studi piuttosto decente, come diceva lui. Arthur non condivide affatto la passione che Merlin ha per il viaggio. Ma proprio per niente. Orso casalingo abitudinario. Però lo capisce, e gli piace che la persona di Merlin sia definita anche attraverso interessi così forti. Lo rende fiero. Nonostante questo, la cosa gli era piaciuta molto meno quando Merlin era partito lasciandolo indietro, e Arthur aveva dovuto tentare di muoversi nelle settimane prive della sua presenza sciocca e allegra e vitale. Nel giro di due anni, Merlin è stato lontano da lui per un totale di un mese e mezzo tra Italia, Germania e Francia. Il che non è poi così tanto, rispetto agli standard di Merlin. Ma ad Arthur è bastato e avanzato per finire con le unghie delle mani tutte mangiate e una crisi da deprivazione di sonno in piena regola. Quando Morgana l'aveva scoperto, era stata talmente insopportabile che Arthur aveva evitato le sue chiamate per settimane pur di non sentirsi definire un idiota da lei. “E dopo la laurea che cosa farai?” chiede ancora Percy, riscuotendo Arthur dal corso circolare dei suoi pensieri (sul serio, sempre da un parte va a parare. Sta diventando monotono). Merlin alza la testa dal piatto, allora, le labbra in un'inusuale linea seria. “Dopo? Dopo pensavo che, forse, non sarebbe tanto male quella scuola per traduttori...” mormora, abbassando lo sguardo per fissare il suo cibo, “...quella in Norvegia.” E tanti auguri di buon Natale, Arthur Pendragon.                                                        Arthur e Merlin sono molto diversi. Arthur è un tipo da torta alla Camelot il venerdì pomeriggio, repliche di Doctor Who il venerdì sera e cruciverba il sabato mattina. E ritrovo a Villa Pendragon il ventiquattro Dicembre di ogni anno. Arthur è per la Tradizione, la Verità e l'Orgoglio – la Tradizione più che altro. Arthur segretamente aspira a una casetta in campagna da condividere con un compagno per tutta la vita. Merlin è una persona libera, abituata a muoversi spesso senza programmi e con poco o nessun preavviso. Ama cambiare idea ogni mese a proposito dei suoi piani per il futuro, e quello che è peggio è che ci crede, a ciò che dice. Ora è convinto che diventerà un professore, ora un reporter, ora un traduttore. Merlin crede che Doctor Who sia molto stupido, e si innervosisce dopo due minuti consecutivi di cruciverba. Come potrebbe mai fare, uno così, ad essere la persona di qualcuno? (E poi gli altri si chiedono perché Arthur dice che le persone non sono di nessuno.) Come potrebbe Arthur pretendere di significare abbastanza – abbastanza perché un uomo del genere freni la sua sconsideratezza per permettere a uno come lui di tenere il passo nella sua vita? Uno dei due sarebbe sempre rimasto indietro rispetto all'altro. Irrimediabilmente. O nel peggiore dei casi, alla fine si sarebbero scontrati a metà strada e non sarebbero riusciti a rialzarsi più dopo l'impatto. Se, così facendo, Arthur avesse finito col perderlo... Non avrebbe sopportato di perderlo. No. Arthur non sapeva spiegarlo a parole, non avrebbe mai saputo farlo – ma nessuno, nessuno avrebbe mai potuto capire... Loro non potevano neanche immaginare cosa significasse per Arthur il solo fantasma dell'idea di perdere Merlin. Se, se, se... “Leon aveva ragione. Sei davvero venuto a nasconderti nella tua caverna.” La voce di Merlin è una carezza troppo gentile. Arthur, seduto sul divanetto dello studio, accanto al camino, alza la testa. Le fiamme fanno baluginare ombre calde sulla pelle bianca di Merlin. Si è tolto il naso rosso, ma ha ancora le corna da renna. I suoi occhi brillano, e per un folle attimo Arthur pensa che sia a causa del riflesso delle lucine dell'albero. Merlin gli si siede accanto con un tonfo, senza aspettare che gli faccia spazio. “Posso sedermi?” “Ha senso chiederlo dopo che l'hai già fatto?” brontola. “Ecco il mio Prat-Dragon.” Merlin ride, un basso crepitare carico d'affetto che fa sentire ad Arthur il freddo di una lama puntata alla gola. “Sei rimasto senza sparare veleno per tutto il pranzo, iniziavo a pensare male. Sei stato piuttosto zitto in generale, in realtà.” “Non me l'avevi detto.” E' ovvio per entrambi che Arthur si sta riferendo alla Norvegia. Vorrebbe suonare accusatorio, anche, ma chi prende in giro,