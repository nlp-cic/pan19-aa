quel tempo verbale, e interrogò Malcolm con lo sguardo per cercare una conferma. - Sì, è morto. E ne sono totalmente responsabile.

- Quando? Dove? - Si alzò, allarmata ma non sconvolta. Nulla era più in grado di sconvolgerla davvero, o così credeva.

- Su quell’aereo, Kate.

- No. Io ero là, non… - Si sporse verso di lui, trafiggendolo con lo sguardo. - Cosa stai cercando di dirmi? Hai obbligato Zee-3 a sostituirsi ad uno dei nostri?

Lui sapeva che la reazione sarebbe stata questa, e raccolse tutto il suo coraggio per spiegarsi. - Non l’ho obbligato. Gli ho spiegato la situazione e ha accettato; si sentiva onorato di fare la sua parte, di rendersi utile. Avevo un bruttissimo presentimento, vedi… so che non è molto scientifico, ma lo sentivo. Non potevo rischiare che le succedesse qualcosa. Lei non sapeva nulla, non sarebbe mai stata d'accordo. Non ti avrebbe mai abbandonata. Ho dovuto usare uno stratagemma molto poco dignitoso. È stato tutto molto poco dignitoso, e quando è arrivata la notizia… quando ho creduto che tu fossi morta…
- Hai rimpianto di non averne mandato su un altro ancora? - La sua voce si era alzata, ma non era stato uno scatto involontario.
- Non lo so! Non lo so cos'ho pensato! Ma non era così. Il Dottore ti ha salvata, e sì, gli altri non ce l’hanno fatta, ma non ho perso quello che contava davvero per me.

Il Dottore ti ha salvata, stava dicendo Malcolm, ed era tutto ciò che lui e i loro colleghi dovevano credere. Non una parola sulle braccia metalliche che l’avevano afferrata in pieno volo, sulle parole di quella voce robotica che erano scivolate nella sua coscienza mentre lentamente riprendeva i sensi,


“Sei in salvo, Tigre. Ora andrà tutto bene. Sono così fiero di te, piccola mia.”


era un segreto che solo tre persone nell’universo conoscevano, e voleva che così restasse.

Ma ora non stava pensando a questo.

- Ciò che contava davvero è mantenere la pace con una razza potenzialmente pericolosa… con cui abbiamo a fatica concluso un trattato di pace, con cui stavamo sviluppando una serie di ricerche importanti. Non era la sua guerra, Malcolm. Cosa dovrei scrivere ai nostri capi, adesso? Ricordate i tre esemplari di una razza aliena quasi estinta che tenevamo al sicuro nelle nostre basi? Ne abbiamo spedito uno a farsi uccidere dai Cybermen. - Anche se non sono stati i Cybermen, stava per aggiungere, ma nemmeno questo era necessario.

- Kate, lo so. Speravo che non si arrivasse a tanto. Speravo che tornaste tutti sani e salvi. Ma sentivo che…

- Sono piuttosto stanca di sentirti ripetere le tue scuse da egoista. - tagliò corto lei. - Portala qui.

Malcolm accennò alla porta, facendole capire che si trovava proprio lì fuori, nell’anticamera dell’ufficio. Kate dovette farsi violenza per non lasciar trasparire la gioia che stava provando. Continuò a guardarlo con occhi severi.

- Non ti avrebbe mai lasciata. Non è una vigliacca. Puoi prendere i provvedimenti che ritieni opportuni su di me, ma lei è innocente. Mi ha dato uno schiaffo quando ha capito cos’era successo.

Gli aveva dato uno schiaffo e poi l’aveva baciato, ricordò. E aveva citato Shakespeare, quando lui le aveva mostrato gli ultimi messaggi che Ziggy, inconsapevole della propria reale identità, gli aveva inviato dall’aereo. “Le nostre mani contro i nostri cuori”, aveva sussurrato, spiegandogli poi cosa intendesse.

Non gli sfuggì il fugace e involontario sorrisetto che era finalmente comparso sulle labbra di Kate. Gli diede speranza per il proprio futuro.

- Anche questo l’hai già detto. Falla entrare e rimani fuori, deciderò più tardi cosa fare di te.


°°°°°


- Gli hai davvero dato uno schiaffo?

Osgood teneva la testa bassa, senza riuscire a guardarla negli occhi. Aveva i capelli sciolti e le guance arrossate. Kate le alzò il mento con la mano e la spinse dolcemente ad incontrare il suo sguardo. - Sono felice che tu sia viva. Ne sono tanto felice, non posso dirti quanto. Ma devo essere realista, e ciò che ha fatto Malcolm potrebbe avere delle ripercussioni molto gravi. Non posso fingere che sia stato giusto, né moralmente né per ciò che la UNIT rappresenta.

- Sì. Lo capisco molto bene.

- D’altro canto, Zee-3 ti era affezionato. Impersonarti gli aveva permesso di entrare nei tuoi pensieri, nei tuoi ricordi. Ed è stato migliore di me, in questo: ha capito che dovevi restare al sicuro. Sei coraggiosa, Osgood. Sei brillante. Ma non sei un soldato… il tuo posto era qui.

- Il mio posto era vicino a lei, signora. Io…

- Ti prego, basta darmi del lei. Ti conosco da quando avevi le treccine e giocavi con il Piccolo Chimico. Ma… i tuoi genitori sanno che sei salva, non è vero?

Lei annuì, arrossendo ancora. - Non deve odiare Malcolm. La… ti scongiuro, non denunciarlo. È stato un pazzo, forse un assassino in un certo senso,