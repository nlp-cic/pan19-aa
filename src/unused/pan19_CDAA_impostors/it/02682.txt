agli occhi di Stiles, la paura nascosta sotto strati profondi di iperattività e sarcasmo tagliente, quella paura di vivereamaresoffrire che lui stesso si portava cucita dentro come una cicatrice invisibile. Quella paura che li rendeva più simili di quanto Stiles sarebbe mai riuscito a immaginare.

Stiles gli mancava.

Derek si costrinse ad ammetterlo, quantomeno a sé stesso, nascosto al sicuro da sguardi indiscreti e lupi incapaci di farsi gli affari loro. Si costrinse ad ammetterlo e all’improvviso tutto acquistò un senso; la stretta allo stomaco ogni volta che lo sentiva lontano, la frustrazione nell’averlo vicino, così vicino da riuscire a leggere tutto quello che Derek si portava dentro e nascondeva al mondo intero. Il lupo dentro di lui ululò, vittorioso e fiero, e Derek pensò a quanto in realtà gli mancasse la voce di quel ragazzo esagitato e irrequieto. Gli mancavano le sfumature ironiche che rivolgeva a lui e a lui solamente, gli mancavano quei sorrisi canzonatori e quelle labbra impertinenti, morbide e piene, che sembravano state create apposta perché lui potesse guardarle.

Gli mancavano le mani di Stiles, grandi e un po’ impacciate, e gli mancava il suo corpo dinoccolato e scoordinato, e gli mancava lui. Gli mancava così forte da far male, una stretta allo stomaco che non lo aveva abbandonato da quando lo aveva visto diverso per la prima volta; gli mancava così tanto da essere assurdo e inconcepibile, tanto quasi quanto quella famiglia che aveva perso troppo presto.

E fu così che si ritrovò fuori, all’aria aperta, le nocche a un centimetro da quella porta borghese in un quartiere altrettanto borghese, a un passo dal rovinarsi completamente le giornate. Perché se anche non era Stiles era quanto di più gli assomigliasse e Derek avrebbe fatto di tutto pur di non lasciarlo andare via.

*

«Partiamo domani all’alba,» annunciò Derek guardando i presenti e sfidandoli in silenzio a obiettare. «Boyd, lascio a te il comando mentre sarò via. E voi farete bene a dargli ascolto.»

«Che vuol dire “mentre sarai via”?» lo interruppe la femminile versione di Stiles alzandosi in piedi e andandogli incontro. «Vuoi dirmi che vai con loro a cercare l’altra madrina e io devo rimanere qui ad aspettare? Ti sei bevuto il cervello?!»

«Io parto, tu resti,» sibilò Derek a un passo da lui. Lei. «Fine della storia.»

«Sei impazzito? Non esiste! Verrò con voi, punto.»

«Tu. Resti.» Derek si ritrovò a ringhiare piano, guardandolo in tralice. Da quel punto di vista non era cambiato molto, sempre a lamentarsi e opporsi e mandarlo in bestia.

Stiles si voltò verso Scott in cerca di un sostegno che non arrivò; si voltò verso gli altri lupi, che distolsero lo sguardo. La parola del loro alfa era legge. Anche Anathema, la sua ultima spiaggia, scosse la testa in un muto diniego.

«Io non-»

«Stiles, è meglio così,» lo interruppe la sua madrina cercando di farlo ragionare. «È per il tuo bene.»

«Per il mio bene un corno!» strillò evitando per un pelo di strapparsi i capelli. «Dovrei essere io quello in cerca della madrina, non lui! È la mia cazzo di vita, nel caso in cui non ve ne foste accorti, e non rimarrò a guardare mentre qualcun altro cerca di risolvermi il problema.»

Stava facendo una scenata. Una scenata in piena regola. E sinceramente non gliene fregava un cazzo. Cosa gli aveva preso, a tutti quanti? Come diamine pensavano che sarebbe riuscito a rimanersene seduto con le mani in mano, in attesa che gli altri tornassero? Era suo il problema, suo il viaggio, sua la ricerca di una soluzione. Nessuno avrebbe potuto impedirgli di andare, maledizione a loro. Maledizione a Scott che non lo stava aiutando per niente, maledizione al branco e a quella stupida ubbidienza; maledizione alla sua madrina imbranata, a quei due vecchiacci che avevano deciso di non impicciarsi proprio quando invece avrebbero dovuto. Maledizione a Derek.

Oh, ora tutto aveva senso. Vederselo spuntare in casa, quella mattina, con quello sguardo serio e in fondo un po’ triste; vederlo parlare con suo padre, vederlo spiegargli ancora una volta la situazione. Vederlo raccontargli del branco, e di Scott, e di sé stesso con gli occhi pieni della paura di non essere accettato. Vedere Derek spiegare a suo padre che avrebbe fatto di tutto per aiutarlo, dirgli che non era lui quello da temere.

Quella proposta di far rimanere Stiles a casa Hale, insieme con il branco, perché il branco lo avrebbe protetto. Il branco avrebbe saputo cosa fare in caso di pericolo, avrebbe saputo agire come lo sceriffo non avrebbe potuto fare mai e suo padre che si era lasciato convincere, che alla fine aveva ceduto e sì, forse Stiles sarebbe stato più al sicuro con un gruppo di lupi che in casa propria. Derek non lo voleva al sicuro, lo voleva fuori dai coglioni.

«Sai cosa?» Stiles si voltò a guardarlo con una furia tutta nuova negli occhi grandi. «Fai il cazzo che ti pare, come hai sempre fatto. Vuoi andare? Vai. Vattene, per quanto mi riguarda puoi anche farti ammazzare, non ho intenzione di preoccuparmene un secondo di più.»

«Stiles, non mi