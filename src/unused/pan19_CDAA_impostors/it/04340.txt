palestra, la mensa, le cucine.. poi giù, via, fuori. Lontano da lì. Anche lui, se fosse vento, scapperebbe da lì. Non lo è. I pezzi di vetro scricchiolano sotto le suole, è un rumore quasi bello, in qualche maniera. Ecco, lì sì che il silenzio fa davvero paura. Quel corridoio non era di rappresentanza, non c’era mai stata la posata animazione che si poteva incontrare più su. Lì c’erano sempre voci che si chiamavano, ogni tanto scoppi di risa, qualcuno che correva.. cose strane da immaginare ora. Non importa. Nuova svolta. La porta è intatta, solo è scivolata giù dai binari. Sta appoggiata di sbieco contro il vano, le pareti scheggiate e in un angolo contorte da un’esplosione. Supera la soglia, e sorride. Lo assale il ricordo del profumo del tè, i biscotti, le merende fatte con sua sorella. La signora che portava il vassoio con i dolcetti, e lo appoggiava accanto a loro, sul tavolo di mogano scuro, ora sparso in pezzi sul pavimento. Il controsoffitto è crollato sui mobili: il legno s’è spaccato, i vetri sono diventati polvere, i libri sono fatti a brandelli, del pianoforte a coda rimangono solamente schegge di legno laccato e pezzi d’avorio. Si ferma, si guarda intorno. Qualcosa, l’ombra di un’emozione, gli chiude la gola facendolo rimanere senza fiato. E’ quello il dolore? Il senso di perdita? La mancanza? Non riesce a pensare a nulla. Si trova, stupidamente, solo a sperare che la signora che portava loro i biscotti per la merenda sia ancora viva, che stia bene. Erano bambini, quando succedeva, e Pietro non ricorda neppure più il suo nome – se mai l’ha conosciuto- ma gli sembra impossibile che a lei sia successo qualcosa di brutto. E’ un’idea che non riesce a sopportare. E’.. scuote la testa, e prosegue la strada. Non si è mai accorto, prima di quel momento, di conosce così bene quei posti. Di ricordare così tanti fatti, così tanti avvenimenti: vero, ci ha passato una vita lì dentro però.. ecco, non sarebbe più normale, più saggio, ricordare i fatti davvero importanti? Le discussioni pesanti, le decisioni vitali, i momenti cruciali, piuttosto che il tè con i biscotti? La mente ha percorsi strani. O forse è lui ad essere fatto male. Non che in mezzo a tutto quello sfacelo abbia poi una qualche importanza. Un nuova soglia, una nuova curva. I corridoi si fanno più piccoli, più raccolti. Meno luce, meno metallo, meno senso di algida, inarrivabile superiorità. La porta- quella porta- è rimasta in piedi. Chiusa. Deve appoggiare la mano sul dispositivo di riconoscimento perché si apra. Fa un rumore strano, cigolante, ma funziona. Sembra un miracolo. La porta è intatta, come la stanza. Immacolata. Anche la finestra si è salvata. Il vetro ha solo una crepa in un angolo in alto, ma è quasi invisibile. Pietro si guarda intorno. Tutto è esattamente come e dove l’ha lasciato. I libri, divisi per argomento, allineati in stretto ordine alfabetico, i documenti raggruppati in cartelline, lo schermo del computer. E la scrivania sgombra, l’ordine immacolato, quella stanza che è sempre sembrata troppo grande perché così vuota.. vuota. Sua sorella glielo dice sempre, che non capisce come possa a vivere circondandosi di così poche cose, perché gli oggetti servono, custodiscono i ricordi, suscitano sensazioni, idee, e poi sanno essere belli, e utili, e..  Vuota? Non è vuota. E’ piena, invece, traboccante, di segni e ricordi che hanno l’unico limite di farsi intendere solo da lui.  Non è importante. Pietro vorrebbe capire, piuttosto, il motivo per cui ci teneva così tanto a tornare lì. Forse per l’ultima volta: è per quello? Ma, dopo tutto, quello che ha di importante da custodire Pietro lo porta addosso, e molto di ciò che odia di sé, comunque non può abbandonarlo. Ecco, sì: solo una debolezza. Una sciocchezza. E’ lì per nulla di importante, per niente che valga davvero la pena. Gli è mancato, quel posto. E’ strano pensarlo, ma è dannatamente vero.  Non che vorrebbe tornare indietro, o che rimpianga le scelte che l’hanno portato lontano da lì, ma c’è una parte della sua anima che ha sospirato nel momento stesso in cui ha varcato quella soglia. Perché? Con una mano sfiora la parete, tocca lo spigolo della libreria chiara, ne segue il contorno, arriva sulla scrivania. Sorride nel sentire, sotto i polpastrelli, il legno segnato: la punta del compasso, quella volta quando – furioso - ha brandito il tagliacarte con troppa veemenza. Ogni segno ha una sua storia.  Sorride. Con due dita si avvicina alla cassettiera. Il terzo cassetto dall’alto. Il caos più assoluto: eccolo lì. Fogli, foto, piccoli oggetti senza senso, quella che sembra una vecchia medaglia di metallo, un pacco di cartoline, un braccialetto di fili colorati annodati. Uno