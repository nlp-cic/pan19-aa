.

Capita che dormiate in auto, parcheggiando in mezzo al nulla sabbioso. È incredibile, ma dormite bene e non succede neanche una volta che Stiles si svegli di soprassalto.

Una volta ti è capitato di destarti per la sete, e prima di tornare a dormire contro il sedile ti sei soffermato a osservare Stiles: aveva la guancia premuta contro la testiera, la bocca socchiusa e il respiro regolare. A un tratto ha biasciato la parola "tortilla" senza svegliarsi, e tu hai sorriso scuotendo la testa. E lo hai fatto con affetto.

Non ne sei rimasto neanche sorpreso.

 

 

 

Alla fine, viaggiate in macchina da soli per quasi due mesi.

 

 

 

Sono passati quasi undici mesi dall’inizio dell’anno sabbatico di Stiles, siete al confine fra il Messico e la California e ti ritrovi a riflettere su un dettaglio.

Stiles è andato via da Beacon Hills come tu da ragazzino, dopo aver perso la tua famiglia, sei andato via da lì, cioè dicendoti che forse saresti tornato quando le acque si sarebbero calmate, ma consapevole di stare mentendo a te stesso.

Fosse stato per te, non saresti mai tornato a Beacon Hills. Sei certo che neanche Stiles voglia tornare.

New York.

Dici a voce alta che non sei mai andato a sistemare le faccende che tu e Laura a New York avevate lasciato a metà, che c’è ancora l’appartamento dove abitavate da svuotare e vendere. Stiles ti fissa di sottecchi con attenzione, ma non è sottile: ha già capito cosa stai per proporgli, e non vede l’ora di darti la sua risposta.

 

 

 

Il viaggio verso New York è carico di aspettativa elettrizzante.

Ti ritrovi a parlare con Stiles dei tuoi viaggi in macchina con Laura, lui ti ascolta sorridendo.

Poi ci sono dei momenti come quello che è successo l’altro giorno mentre eravate al supermercato: scorri la rubrica del cellulare fino al nome di Scott, ponderi se inviargli un messaggio o meno per domandargli se potete parlare, se per caso se la sente di chiamare Stiles.

Poi Stiles fa una cosa tipica di Stiles – in quel caso far crollare per errore una piramide di barattoli, per poi atteggiarsi come se non fosse colpa sua – e tu ricordi che qualcuno ha creduto che quella stessa persona potesse essere un assassino a sangue freddo. E non contatti Scott.

Non è onesto nei confronti di Scott non porti come mediatore fra lui e Stiles, lo sai, ma una volta tanto ignori la voce della ragione.

 

 

 

Poco prima di varcare il confine dello stato di New York ti concedi una storia di una notte.

Lei è sensuale e ha i capelli scuri, folti, lucenti e mossi, ed è la cameriera di una caffetteria che appartiene a uno che avete aiutato a sbarazzarsi di un paio di clienti wendigo.

Ti piace perché ai tavoli l’hai vista fare sorrisi dolci tutti fossette, salvo poi, una volta arrivata al banco, sbottare sottovoce imprecazioni sulle cattive maniere della gente che ha servito – roba udibile solo da te.

Stiles non fa commenti, anzi ti incoraggia goffamente.

Al rientro in motel alle prime luci dell’alba, trovi Stiles addormentato scomposto, a bocca aperta e con un braccio che pende dal letto. Non ha dormito sereno.

Ti rendi conto che quella è stata la prima notte dopo quasi un anno che Stiles si è addormentato completamente da solo.

Già prima di allora avevate sempre saputo che l’uno poteva contare sull’altro, ma dopo gli ultimi mesi ti è chiaro che anche se il mondo dovesse andare in rovina e rivoltarsi contro Stiles, tu saresti al suo fianco, perché gli credi – gli hai sempre creduto – e che la cosa è reciproca. Comunque vadano le cose, anche se dovessero andare malissimo, sapete entrambi che nonostante tutto almeno sarete voi due contro il resto del mondo.

Non vuoi davvero che Stiles passi un’altra notte da solo.

 

 

 

Stiles ti lascia impacchettare rispettosamente da solo gli oggetti personali di Laura, limitandosi a mettere in una scatola i vestiti che hai detto vuoi dare in beneficenza.

Lavorate in un confortevole silenzio, alla luce del sole che tramonta e con la polvere che danza nell’aria.
Stando seduto a terra di fronte a una cassapanca aperta, accarezzi i contorni di una triscele di legno tutta storta, intagliata da Laura quando era ragazzina. «L’anno sabbatico è quasi finito» dici a sguardo basso, neutrale, «e lo sai che si può dire che per me questa è l’ultima tappa in giro per l’America». Non ci sono più posti in cui andare, o altre scuse da ammucchiare per attardare la fine di quell’anno. «Cosa hai intenzione di fare?»

Lui sospira scrollando le spalle. «Credo che il Community College sia un’opzione ancora valida».

Aggrotti la fronte, perplesso. «Torni a Beacon Hills?»

Scuote la testa sbuffando un mezzo sorriso amaro. «Nah. Tu resti qui a New York?» chiede, fingendosi vago in modo palese.

Afflosci le spalle, un po’ esasperato. «Vuoi sul serio continuare a vivere attaccato a me?»

«Non voglio frequentare un Community College californiano, ma non voglio certo stare in un posto dove non conosco nessuno. Hai altre proposte?» chiede con un ghigno sornione.

Ti passi una mano sulla faccia. «