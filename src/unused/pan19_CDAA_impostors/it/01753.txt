tu che vuole, io-"

"Ascoltami." John posò la mano sulla nuca di Sherlock, il primo contatto fisico da quando avevano discusso, e quindi Sherlock rimase immobile in modo tale da mantenere la pressione in quel punto il più a lungo possibile. "Non è vero. Noi siamo le persone più importanti della sua vita. Noi. Insieme. Siamo i suoi genitori. Vuole entrambi, e sarà sempre così. È stato per un po' con me oggi. Ora è di te che ha bisogno."

Sherlock fissò John dritto negli occhi blu scuro, sentendosi impotente. John era sempre convinto che Sherlock sapesse fare tutto, e questi aveva paura di infrangere quell'illusione. "Non so cosa…" Sherlock si interruppe. Non era nemmeno certo di cosa non sapesse. Cosa fare? Cosa dire?

"Sì che lo sai," disse John, una risposta  fastidiosamente enigmatica e inutile, prima di sparire in soggiorno.

Oliver emise un verso scontento e Sherlock abbassò lo sguardo su di lui. Il piccolo lo guardava con occhi infelici, disperati. Sherlock si sentì il cuore tremare in risposta a quell'occhiata, il che era o impossibile o allarmante, nessuna delle due un'alternativa allettante. Inspirò profondamente e cercò di farsi animo. Se John voleva obbligarlo a prendersi cura di Oliver in quel momento, allora l'avrebbe fatto in maniera esemplare, perché Oliver lo meritava.

"Cambiamo il pannolino," disse Sherlock a Oliver entrando in camera sua. "E poi il babbo dice che devi fare un sonnellino."

Oliver protestò.

"Lo so, insiste che tu dorma anche troppo. Ne abbiamo già discusso." Sherlock procedette al cambio del pannolino con svelta efficienza."

Oliver si lamentò.

"Forse," disse Sherlock, "se stai tranquillo, possiamo semplicemente starcene qui seduti e fare finta di fare un pisolino." Sherlock si sedette sul letto, appoggiandosi contro la testata, e si sistemò Oliver in braccio.

E commise lo sbaglio di abbassare gli occhi su di lui.

Oliver ricambiò lo sguardo, con quegli occhi d'opale che esprimevano smarrimento, dolore e tristezza.

E Sherlock si detestò.

Sherlock ricordava la prima sfilza di dottori che gli avevano inflitto. Aveva tre anni all'epoca e ricordava rimbombanti corridoi d'ospedale e uffici con odore di chiuso, con enormi, orribili scrivanie. Ricordava estranei che lo scrutavano, lo punzecchiavano e gli parlavano scandendo esageratamente le parole, in una maniera irritante, quasi pensassero che, altrimenti, non avrebbe potuto capirli. I dottori erano i suoi ricordi più remoti. Non riusciva a ricordare cosa fosse venuto prima di loro. Non ricordava cosa l'avesse portato a decidere di non parlare il più a lungo possibile, ma quel che era certo era che la sua determinazione s'era trasformata in testarda risoluzione dopo che i dottori avevano ripetutamente cercato di persuaderlo a dire qualcosa.

Non riusciva neanche a ricordare quando avesse cominciato a sentirsi solo, perché aveva provato quella sensazione così a lungo che non l'aveva riconosciuta per quello che era finché non aveva incontrato John e smesso di sentirsi così. La solitudine era stata parte di lui fin dall'inizio: tornava indietro dagli appuntamenti con i dottori senza aver davvero capito cosa fosse successo, senza che qualcuno gli avesse dato una spiegazione, che si preoccupasse del fatto che avesse avuto paura. Nessuno che gli dicesse che sarebbe andato tutto bene.

Sherlock non aveva parlato perché non c'era nessuno a cui parlare.

Sherlock abbassò lo sguardo su Oliver e pensò a tutte le parole che avrebbe voluto dirgli. "Mi dispiace," disse. "Mi dispiace."

Oliver sbatté le palpebre e, col respiro tremante, singhiozzò un poco.

Sherlock lo trasse più vicino a sé, contro la sua spalla, affondando il viso nei tiepidi e soffici capelli di Oliver, nella sua piccola spalla. "Mi dispiace così tanto. Dovevo farlo, per tenerti al sicuro, dovevo, non avevo scelta. Stavo solo cercando di tenerti al sicuro, ecco tutto. È perché ti voglio un bene assurdo e non permetterò che ti accada nulla. Ti proteggerò da qualunque cosa possa farti del male finché avrò vita. Te lo prometto, ogni cosa che farò la farò in nome del bene che ti voglio. Non sarai mai solo, mi avrai sempre accanto, sempre, e ti vorrò bene qualunque cosa tu diventi. È così che ti voglio bene. Capisci?"

Sherlock, sentendosi un po' ridicolo dopo quello sfogo, trattenne il respiro, come se Oliver davvero stesse per rispondere. Ma Oliver disse: "Pa." Sherlock sapeva che Oliver non stava dicendo papà, né più né meno come non aveva detto teschio tempo addietro, ma ebbe il buon senso di non rifiutare a priori un segnale positivo come quello. E un altro ancora più positivo era che Oliver si era rannicchiato contro di lui, afferrando con le manine la sua giacca e posando la testa nell'incavo del collo di Sherlock, vicino e fiducioso.

Sherlock chiuse gli occhi e tirò un sospiro di sollievo. Forse non aveva distrutto proprio tutti i rapporti significativi della sua vita, quel giorno. "Allora, sono perdonato?" chiese a Oliver.

Oliver non rispose, ma andava bene lo stesso, dal momento che se ne stava rannicchiato, tutto contento, contro la spalla di Sherlock, il respiro che si