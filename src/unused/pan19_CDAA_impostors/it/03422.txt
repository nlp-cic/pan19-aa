

Avrebbe dovuto essere una missione tranquilla, quasi banale, molto al di 
sotto degli standard a cui era abituato: Aspen e la sua celebre neve 
polverosa, litri su litri di punch ed eggnog, un numero impressionante di ricconi 
dal terribile accento e lui e Roxy a fingersi una coppia per racimolare 
informazioni che Merlino non era riuscito a ottenere in nessun altro modo.
L'unico vero pericolo era che Roxy, un po' troppo ligia al dovere e con un po' 
troppo alcol in corpo, gli finisse nel letto per farsi scaldare.
Che poi a lui 
l'idea di farsi Rox non era neanche mai passata per la testa.
Proprio mai.
Mai.
Praticamente mai.
Oddio, al massimo un paio di volte.
Forse tre.
Ok, 
facciamo quattro.
Alla settimana.
Quasi ogni volta che la vede.
Togliamo il quasi.
E invece quella era l'unica cosa a non essere successa.
Prima, le loro comunicazioni con Londra erano stata hackerate dai russi. Merlino 
ne era rimasto sconvolto come un bambino che scopre che Babbo Natale in realtà 
non esiste (o, meglio, come un adulto che sa che Babbo Natale non esiste e una 
sera, tornato a casa prima dal lavoro, se lo ritrova in salotto con tanto di 
cappello con pon pon a montargli la moglie come fosse una libreria Ikea) e la 
loro copertura era andata a farsi fottere.
Poi, erano stati attaccati da una serie infinita di criminali che, per qualche 
fottuto motivo, si erano messi a collaborare tra loro pur di farli fuori e ci sarebbero anche riusciti se non fossero 
intervenuti gli Statesman, la controparte d'oltreoceano 
e cazzona dei Kingsman. Sì, cazzona. Ora, provate un po' a pensare quanto deve 
essere cazzona la controparte cazzona di un'organizzazione cazzona come i 
Kingsman.
Ah, stava per dimenticarselo, non solo gli americani avevano salvato loro il 
culo facendo fare loro una figura di merda olimpica ma, per finire in bellezza, 
uno dei cazzoni, uno stronzo col baffetto che si faceva chiamare come il whiskey 
più sopravvalutato di sempre, ci aveva anche provato con Rox e lei, il valoroso 
Lancillotto, ci si sarebbe volentieri fatta un giro se l'aereo per 
l'Inghilterra non fosse già stato in aeroporto ad aspettarli.
Ma che peccato!

«Ragazzi, cambio di programma!»
La voce di Merlino è tornata alla solita calma, la crisi isterica legata agli hacker russi è ormai passata.
«Dovete rimanere ad Aspen...»
Lui e Roxy si voltano a guardarsi, le loro espressioni confuse che si riflettono 
l'una negli occhiali dell'altro.
«...i nostri partner americani hanno richiesto la nostra collaborazione per un'importante missione»
Il sorriso di Rox è così luminoso che Eggsy è costretto a distogliere lo sguardo per non venirne accecato. Ok, sta esagerando. 
Ma il sorriso di Rox è davvero 
enorme, come mai glielo ha visto prima, e lui è davvero costretto a distogliere lo sguardo 
ma solo per non imprecarle in faccia.
Perché avrà anche imparato a comportarsi 
e persino a parlare come un perfetto gentiluomo, ma riuscire a pensare come un gentiluomo, 
beh, quella è tutta un'altra storia.
Maledetti yankees del cazzo!