.    07. Marmaid     "Volevo fare il pirata..."    "Già, quand'eri bambino. Tuo fratello si è fatto premura di dirmelo."   Fa caldo oggi. Ha smesso di piovere e finalmente il Sussex conosce il caldo. John è sdraiato sull'amaca nella veranda, le maniche della camicia arrotolate sino ai gomiti. Sherlock è seduto al tavolino di vimini, impegnato con un solitario.   "Non solo da bambino, anche più tardi. Io e Vic ci divertivamo un mondo."   Una pausa.   "Anche il suo cane. Ma io mi divertivo di meno quando il suo cane era nei paraggi."   La mano dell'ex detective trema appena mentre scopre le ultime due carte ed è felice che in questo momento stia dando le spalle al buon vecchio dottore, perché non sopporterebbe d'essere visto così.    "Io facevo il pirata, Vic la sirena" rivela, prima di bere un sorso d'acqua.   "La sirena? Il tritone, vorrai dire..."   "Voglio dire solo quello che ho detto: la sirena."   La mano di Sherlock trema ancora mentre tenta di riporre il bicchiere, ma un tremore di troppo non gli fa trovare il tavolo ed esso cade a terra, infrangendosi in tre pezzi.    John si aggrappa al bordo dell'amaca e si alza in piedi, maledicendosi per non aver più l'agilità di un tempo.    "Sherlock, accidenti, sei ferito?" chiede, inginocchiandosi a fatica ai piedi dell'altro, raccogliendo i vetri.   "Dannazione" borbotta l'ex detective, portandosi una mano alla bocca.   Sherlock odia sentirsi vecchio. Odia i radi capelli grigi che si sono sostituiti ai magnifici riccioli d'ebano che aveva un tempo. Odia il tremore nelle mani. Ma soprattutto odia sapere che, un giorno o l'altro, anche il suo brillante cervello se ne andrà in pensione.   "Va tutto bene, ci sono qua io" dice John, la dolcezza che plasma una volta di più la sua voce.   "Non va bene per nulla" ringhia Sherlock, con una strana luce negli occhi, "non va bene che io dipenda da te!"   Ora il viso del dottore è una maschera di tristezza. "C'è stato un tempo in cui credevo d'essere venuto al mondo solo per questo" dice, tirandosi in piedi a fatica, una rabbia pacata che plasma i lineamenti del suo stanco viso.   "E quando sarebbe esattamente successo che hai smesso di pensarlo? Quando hai deciso di sposarti?"   Sherlock ha deciso di far male a John, perché ne ha bisogno. Ha bisogno di rabbia e dolore per essere certo che sono ancora vivi. Entrambi.   "No, quando hai tradito ciò che di bello c'era tra noi, lasciandomi solo per tre anni."   John gli dà le spalle e si avvia verso la portafinestra che dà sul salotto. Vorrebbe domandargli di Victor, sapere se era come lui. O meglio di lui.   "Preparo la cena. Asparagi" è tutto ciò che dice.    08 Grave     John se le ricorda tutte, le volte che è andato in visita a quella tomba. Quella di Sherlock. Quella vuota.   È un numero tondo, un numero che gli piace, nonostante tutto. E ora lo traccia sulla sabbia, con un piccolo ramoscello trovato sulla spiaggia.    Poi sorride, il buon vecchio dottore, prima di cancellare il numero con la mano. Si domanda se Sherlock vorrà davvero farsi seppellire la, un giorno. No ha ancora trovato il coraggio di chiederglielo.   Soprattutto, non ha ancora trovato il coraggio di dirgli che il suo più grande desiderio è, quando giungerà anche il suo momento, di riposare accanto a lui.    09 Reflection     Sherlock sta camminando a piedi scalzi sul bagnasciuga, i pantaloni arrotolati sin sotto le ginocchia. Le onde gli fanno visita di tanto in tanto, sommergendogli i piedi sino alle caviglie.   Ha le mani allacciate dietro la schiena, quando si ferma. Una leggera brezza gli scompiglia teneramente i capelli, ora meno ribelli di un tempo.   Poi lo sguardo cade nell'acqua schiumosa e ciò che Sherlock vede, a Sherlock non piace.   È il suo viso, invecchiato dal tempo e dalle avventure che hanno animato il suo cuore e la sua anima in una vita intera.    Sherlock detesta una miriade di cose e una di queste è il suo viso invecchiato, che gli ricorda tante – troppe – cose.   Ma poi succede qualcosa. Il riflesso cambia. Ora ci sono due visi, il suo e quello di John. Due visi anziani che, assieme, fanno una vita.   La mano fresca del buon dottore cerca quella un po' tremante dell'ex detective.   "Rientriamo, inizia a fare fresco..." dice John.   E Sherlock stringe quella mano.    10 Flower and veil     John se lo ricorda ancora, il loro profumo. Quello dei fiori che formavano il bouquet di Mary. Non ne ricorda il nome ma il loro profumo sì. Ogni volta che lo sente in qualche negozio, al supermercato o in un prato, la sua gamba ha un fremito.   La gamba del buon dottore freme anche quando gli occhi si posano su qualcosa di bianco che gli ricorda vagamente un velo o un tulle.   Mary profumava di buono.   Mary era intelligente.   Mary era ironica.   Mary era bella.   Mary era tanti aggettivi.