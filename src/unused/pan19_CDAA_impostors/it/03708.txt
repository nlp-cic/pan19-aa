27 – L’unica cura


Si svegliò di soprassalto, boccheggiando sotto un cielo vuoto. Non era sola, ma fu assalita dal panico. «Zero!» gridò, alzandosi a sedere.

«Sono qui.»

Salvo. Arroccato su un masso, tra i volti sperduti della Night Class; si guardarono a lungo, silenziosi nel caotico vociare del campo. Poi Yuuki non resistette più. Che importava se ascoltavano tutti?

«Quello che ti ho detto… lo ricordi?»

Lui scese, brusco. Un tuffo al cuore – se ne andava.

«Ero sincera!»

No, veniva verso di lei.


Ti prego, non mi―


«Hai detto che mi ami» rispose Zero. «E per quanto mi riguarda» la raggiunse, afferrandole il viso. Lentamente, le sorrise. «Yuuki...»


Ah…


 (110)

 

 


#28 – La verità silenziosa


 

Era il suo pilastro, la sua roccia, la sua ancora di salvezza.

La verità silenziosa in un mondo di menzogne. L’unico che avesse preferito tacere quando non poteva che mentire.

E non l’aveva mai capito, non consciamente, presa com’era sempre stata nel tiro incrociato dei sentimenti e delle sfortune. Ora ne avrebbe pagato il prezzo. Perché, pur cieca, cresciuta in un istante, adesso sapeva. Ed era giusto così: era pronta a fare la sua scelta.

Non ti lascerò morire, pensò.

Lo guardò un’ultima volta e, come già con Shizuka, sperò che un giorno potesse perdonarla.

 (100)

 

 


#29 – Il re del castello di carte


Dlin dlen.

Il carillon suona; e la principessa sogna.

Come sarà il suo futuro? Fra poche ore l’ultima grande paura sarà svanita, ne è certa, e loro saranno liberi. Liberi di non lasciarsi mai. La sposerà subito, il suo amore? Andranno a vivere in una casa dorata, per sempre felici e contenti?

Dlin.

La principessa alza gli occhi e vede quel futuro mescolarsi al suo passato.

Dlen.

Poi si accorge di guardare uno specchio.

Crick.

E lo specchio è incrinato.

Il carillon smette di suonare mentre il riflesso s’infrange, portando via ogni traccia della bella realtà (illusione).

La principessa piange, perché capisce che era tutto un sogno (menzogna). E si è svegliata.

 (115)

 

 


#30 – Aftermath


Quando si riebbe era sola, in una stanza incolore, metri e metri di garza a fasciarla. Sedette a fatica. Le girava la testa e il suo corpo pizzicava col tremendo prurito delle cicatrici. Ma non avrebbe dovuto ― non era una sanguepuro giovane e sana?

Scostò i lembi del camice e ondeggiò sotto lo shock del ricordo.

Lei, china su Zero, trafitto dal volo di Artemis spezzata; unghie nel proprio petto, per salvarlo, in una scia di squarci sino al ventre. La pioggia rossa e ricca, sfida alla morte con la seduzione di una vittima rara. E poi? Il buio.

Terrorizzata, balzo giù dal letto, gridando il suo nome.

 (110)

 

 


#31 – Assolutamente gli occhi di Zero


A volte, si fermava a chiedersi come sarebbe stato un bambino coi loro volti mescolati insieme. Avrebbe avuto i prevedibili tratti scuri dei Kuran, zigomi alti e ciocche ondulate? Oppure, per uno strano scherzo della sorte, i capelli e occhi chiari del lignaggio paterno?

Yuuki rise, ricordando la faccia di Zero quando il preside li aveva chiamati entrambi “principi di alta schiatta”. Anche lei si sentiva lontanissima da quello status.

Non un principino, allora, loro figlio: solo un bambino, col suo naso e gli occhi di Zero.

Forse anche un po’ della sua ingenuità, ma assolutamente gli occhi di Zero.

 (100)

 

 


#32 – Passion


Non ne aveva mai abbastanza, mai, mai, mai.

I suoi occhi, le sue mani, l’odore della sua pelle. Il modo in cui le sue palpebre tremavano prima di chiudersi, in estasi, quando lo baciava carezzandolo dappertutto. Anche un semplice sguardo bastava a risvegliare in lei il desiderio. Amava gli impalpabili capelli alla base del suo collo e il modo in cui gridava il suo nome, in un misto di preghiera e di minaccia, quando raggiungevano insieme la meta. Il battito del suo cuore sotto la guancia, nel buio…

E la quieta serenità del suo volto addormentato.

Tutto, tutto.

(100)

 

 


#33 – Divided we fall


“Ti amo

non solo per ciò che sei,

ma anche per ciò che sono

quando sono con te.”


Roy Croft


 «Mi sono sentito solo per tutta la vita… tranne che con te.»

E lei, col cuore in pezzi, in piedi sulla linea di confine, l'equilibrio perduto, pensava lo stesso. Era così. Dal giorno in cui sua madre l’aveva gettata nel buio, dandole protezione ma anche un sipario nero alle spalle, niente aveva potuto far sentire sicura ― davvero sicura ― la piccola Yuuki, nei giorni sereni come nelle notti più scure; niente tranne due occhi viola, una mano ferma sulla propria, e parole brusche che non riuscivano a essere cattive.

Era incredibile.


Sì, tranne che con te.


 (100)

 

 


#34 – Fortezza


“Dio mio! Un intero attimo di beatitudine! Ed