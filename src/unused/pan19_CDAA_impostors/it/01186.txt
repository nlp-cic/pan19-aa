fermiamo?» «Ah, Robi, ho dimenticato di dirtelo... Pierfrancesco ci avrebbe invitati a cena.» «Come, “ci” avrebbe invitati?» chiese Roberto rompendo una delle forme di pane e passandone una parte a lei. «Ecco,» fece Gloria imbarazzata, assaggiando la sua metà di panino, «temo di essere stata un po' poco discreta riguardo la mia- voglio dire, la mia attrazione per te.». Breve silenzio, poi Robi esplose. «Ma porca miseria, chissà cosa avrà pensato allora, prima, quando ti ho chiesto di fermarti... avrà pensato che sono un pervertito in crisi di mezza età, uno stronzo che appena ha l'occasione ci prova e adesca le ragazze...» «Pensavo che avessimo superato questa fase, Robi.» «Scusa!, non intendevo per te, intendevo... in generale... chissà che idea si è fatto... chissà cosa ha detto a tutti...» «Ti pare che ci avrebbe invitato a cena a casa sua se si fosse fatto un'idea del genere? E poi è un brav'uomo, Robi, davvero. Lo conosco da poco ma difficilmente sbaglio a giudicare le persone. E con lui c'è stata subito una sintonia speciale. Sono sicura che qualunque cosa abbia pensato se l'è tenuta per sé.» Roberto la osservò, non del tutto convinto. «Sei proprio sicura che intendesse invitare anche me? Se c'è una sintonia speciale magari aveva in mente-» «Non dirlo neanche!» lo interruppe lei, divertita dalla sua vaga gelosia. «Non intendevo quel genere di sintonia! E poi lo sai che è sposato.». Appena quelle parole lasciarono le sue labbra Gloria si maledisse e desiderò non averle pronunciate. Lanciò uno sguardo a Roberto: com'era da prevedere, si era irrigidito. «Ti ricordo che anch'io sono sposato.» disse in tono neutro, sottolineando delicatamente l'ultima parola. «Forse è meglio se ce ne andiamo, ti accompagno in hotel.» aggiunse dopo una breve pausa, alzandosi. «Aspettami fuori.». L'aveva detto con un tono di quieta preghiera cui Gloria non aveva osato disubbidire. Lo fermò posandogli una mano sul petto, senza dire una parola, e si avviò verso la cucina per salutare il signor Giovanni. Poi, senza nemmeno guardare Roberto, uscì.

Non pioveva più. Gloria desiderò che l'acqua ricominciasse a cadere, che la coprisse di nuovo e facesse scivolare via il timore di aver compromesso tutto con una stupida frase pronunciata troppo in fretta. Non che lei non fosse turbata dal pensiero di una donna che da qualche parte aspettava che Robi tornasse a casa. Ma non voleva toglierle nulla. Non aveva nessuna intenzione di... portaglielo via, ammesso poi che fosse possibile “portare via” un uomo libero ad un'altra. Solo sentiva con tutto il suo essere che doveva, doveva stargli vicino finché fosse stato possibile, doveva cercare di capire cosa fosse quell'emozione senza nome che li invadeva entrambi quand'erano assieme e perché nessun uomo prima di lui fosse riuscito a significare più del conforto di un'amicizia affettuosa, in un caso, o del piacere di una notte, nel secondo. Non voleva e non poteva più, almeno per quei restanti quattro giorni, camminargli accanto come un'estranea. Con quel pensiero in testa e le lacrime che minacciavano di caderle dagli occhi sbloccò il telefono e chiamò Pierfrancesco. Lui rispose con la sua voce tonante e gioviale. «Mascherina! Allora, com'è andato quest'allenamento speciale? Ve faccio mette i due posti in più a tavola o ve fermate direttamente da Giovanni?» «Orso...» «Oh, ma che c'è? Che stai piangendo? Ma che Baggio t'ha fatto qualcosa?» «Pier, ti ho solo chiamato per ringraziarti e chiederti di scusarmi con tua moglie ma davvero stasera non posso venire a cena...» «Mascherina, smettila con 'ste cazzate e dimmi se t'ha fatto qualcosa. Guarda che 'o spezzo in due se t'ha anche solo-» «Ti prego, Pier, non è successo niente! Sto benissimo. Scusa se t'ho chiamato, non volevo... non volevo certo farti preoccupare. Sei un vero papà orso, pronto a difendermi.» cercò di scherzare Gloria. «Mi stai troppo simpatica, lo sai, no? Vabbè, diciamo che non t'ha fatto niente. E allora me dici perché c'hai quella voce?» «Ma nulla, ho solo combinato un pasticcio io.» «Che mai avresti fatto, sentiamo.» «Nulla, io... stavamo... parlando di te e... Robi scherzava sul fatto che forse avevo capito male e che l'invito a cena era solo per me e io come una scema ho tirato fuori il fatto che sei sposato e lui ovviamente dev'essere andato fuori di testa e mi ha detto che mi avrebbe riaccompagnata in albergo e adesso non mi dirà mai più nemmeno una parola.» disse Gloria senza nemmeno prendere un respiro, straziata da un'angoscia inaspettata. «Pier, lo so che è da pazzi, ma io ho... ho bisogno di stare un po' con lui, di capire cosa sta succedendo -a me e anche tutt'intorno, sembra che un destino ci abbia portati qui insieme, non