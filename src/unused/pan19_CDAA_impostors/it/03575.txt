vedeva lei; ma dopo qualche istante sentì il suo passo inconsistente, piedi nudi e bianchi sul pavimento ghiacciato, e si chiese se non fosse stato sul punto di toccarla, ma non accadde nulla.

«Io... Io non so dirti cosa fare. Non so dirti come contenerlo. Per me è naturale, è la mia stessa essenza, ma tu...» Elsa sentì allora il suo sospiro, non troppo diverso da uno sbuffo di vento. Era così vicino da scompigliarle i capelli – ma forse non lo era abbastanza. «Tu dipendi dalle tue emozioni. È con quelle che hai a che fare. Devi riuscire ad affrontarle, da sola.»

Da sola.

Come Anna.

Più di Anna – ma questo era un pensiero cattivo, sbagliato, proibito.

Elsa mosse qualche passo, raggiunse la porta chiusa: non osò sfiorarla. Invece serrò gli occhi, si avvolse il ventre tra le braccia, si lasciò scivolare a terra – nauseata dal suo stesso moto di rifiuto.

«Non posso. Non ci riuscirò mai. Mai.»

Questa volta, quando parlò, nella voce di Jack tremava qualcosa che ricordava un sorriso amarissimo e triste.

«Questo perché sei umana. Stupidamente, stupendamente umana.»

Elsa non lo guardò, ma seppe che lui se n’era andato nel momento stesso in cui i lenti passi di Anna risuonarono in fondo al corridoio.

 

 

 

When you gonna make up your mind?

When you gonna love you as much as I do?

 

 

 

Arendelle splendeva di nuovo nella calda estate, com’era giusto che fosse, ma il castello di ghiaccio sulla montagna a nord era ancora lì. Sembrava solo un po’ più vuoto e un po’ più triste, forse.

Non c’era stato un vero e proprio tacito accordo; nondimeno, a Elsa parve la cosa più naturale del mondo trovare Jack che l’aspettava lassù. Lo vide da lontano, evanescente e solo nel regno che era stato il suo, mentre con un dito – lo stesso col quale aveva passato una vita a salutarla dall’altra parte di una finestra chiusa – faceva sbocciare fiori di ghiaccio a decorare la scalinata scintillante della luce del primo sole; lo raggiunse senza fretta, senza impronte. Lui si voltò a guardarla e lei lo vide, ancora una volta, com’era sempre stato.

Dopo così tanto tempo, le sorrideva di nuovo.

Elsa si fermò al suo fianco, chinandosi sulla balaustra ora adorna di rose di cristallo, a guardare verso il sole con i capelli nel vento. In silenzio.

«Hai trovato il tuo posto» disse Jack. Non era una domanda.

E per la prima volta – forse perché non era vero; forse perché aveva trovato se stessa, ma non le sue risposte, non il suo posto, e perché non si era mai perdonata – le venne in mente quanto dovesse essere difficile per lui, per Jack. Dopotutto gliel’aveva detto lui stesso: per lui era naturale, era la sua stessa essenza. Non aveva il potere di scegliere di scioglierla, né di condividerla con qualcuno che non la comprendesse, non la vedesse. Magari non era stato che il caso a farli incontrare, a far sì che solo agli occhi di lei lui potesse esistere... O magari no.

Anna era stata il suo atto d’amore. Ma Jack, Jack che non esisteva, Jack che le aveva detto che era sola, era venuto a scriverle parole sul vetro e a far rifiorire un triste passato in ricordi dolceamari dalle forme di rose.

Lentamente, posò la mano sulla sua.

«Sono solo quella Regina delle Nevi che non potrà mai volare» gli rispose, molto piano.

Jack rimase immobile a lungo, sentendo il suo contatto; poi, a poco a poco, mosse le dita per intrecciarle con le sue, sorpreso, e la guardò, turbato, e si voltò, con mille cose troppo calde dentro gli occhi, e osò portare l’altra mano esitante fin sul suo viso, sullo zigomo, sulle labbra – Elsa sapeva che era la prima volta che toccava qualcuno, qualcuno che non avvertisse o anche solo non si curasse del freddo puro che era la sua pelle, il suo respiro che adesso era così vicino, più di quanto non lo fosse mai stato, più di quanto non potesse esserlo quello di chiunque altro.

«Io so solo che sei bellissima» sussurrò Jack nel respiro di lei; e ancora una volta, come quando aveva reso più belle le pozzanghere, per Elsa fu una sensazione curiosamente calda.

 

 

 

Years go by and I’m here still waiting

Withering where some snowman was

 

 

 

Il castello di ghiaccio era diventato il loro posto.

Elsa non parlava mai ad alta voce dei lunghi momenti in cui, ancora, sentiva il bisogno di rifugiarsi lassù; a volte Anna aveva in serbo per lei una domanda o due, e rideva, sforzandosi di non dare a vedere quanto la rendesse triste quel divario insormontabile che amore e autocontrollo non avrebbero mai potuto cancellare del tutto – aveva trovato se stessa, ma non il suo posto, non le sue risposte, non da sola. Il loro era, sì, un tacito accordo, costruito su cose non dette e su cose impossibili da dire, ma senza rancori. Ogni volta che lo voleva, Elsa era lassù, e lassù era Jack.