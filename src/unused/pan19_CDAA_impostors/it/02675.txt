ben udibile: «Che faccia tosta.»

Ellie strinse le labbra, ingoiando il senso di disagio. Era orribile. Era davvero orribile. Passò una mano sui capelli di Tom, ma lui ritrasse la testa. 

«Tom, mi dispiace...» si morse il labbro «Non saremmo dovuti venire...» ammise.

«No! Infatti!» scattò Tom, puntandole due occhi umidi di dolore e accusa contro. Il cuore di Ellie si accartocciò su sé stesso. Hardy rimase in disparte, osservando la scena. 

«Mi dispiace, tesoro...Andiamo a casa...»

«Quella non è nemmeno casa nostra! Non ce l'abbiamo più una casa! Non abbiamo più amici, non abbiamo più niente!»

Ellie avrebbe potuto cadere lì sul marciapiede in quel momento, chiudersi a riccio e lasciare fuori tutto il mondo, senza piangere, senza pensare, senza sentire. 

«Tom, non qui.» Il suo tono era fermo mentre allungava una mano ad afferrare la spalla del figlio. Ma Tom si liberò dalla sua presa e iniziò a correre.

«Tom!»

Ellie afferrò il vuoto mentre Tom scattava via, attraversando la strada e sparendo lungo il marciapiede opposto. Hardy appoggiò con maggiore delicatezza possibile le buste della spesa sul pavimento, pronto a inseguire Tom e facendo solo un passo prima di essere violentemente strattonato indietro per il capotto. 

«Non si azzardi a corrergli dietro! Non voglio che mio figlio abbia il rimorso di averle fatto venire un infarto!»

Hardy non ebbe tempo di replicare che un bambino gli fu letteralmente sbattuto addosso. Hardy lo afferrò incerto, tenendolo da sotto le ascelle a una discreta distanza di sicurezza. Fred lo guardò dubbioso.

«Vuole rendersi utile? Mi tenga Fred mentre io cerco di...»

Ma Ellie stava già correndo, fermandosi solo prima di attraversare la strada per accertarsi che non passassero auto.

«Miller, cosa dovrei farci?!» le gridò dietro Hardy. Ellie si voltò verso di lui, roteando gli occhi al modo in cui l'uomo teneva suo figlio, neanche fosse una scoria radioattiva. Non credeva ancora che a un certo punto della sua vita potesse essere stato padre. Tornando verso di lui a grandi passi gli schiaffò le chiavi di casa nella tasca del capotto. 

«Lo porti a casa e...cercate di...oh, cercate di non uccidervi e sarà sufficiente!»

Detto questo Ellie si lanciò all'inseguimento di suo figlio.

Hardy rimase lì da solo in mezzo al marciapiede a cercare di ricordare la maniera corretta di tenere in braccio un bambino piccolo. Riuscì a manovrarlo fino ad arrivare a reggerlo con un braccio. Si chinò con cautela a sollevare con la mano libera le buste della spesa rimaste per terra e, finalmente, tirò un sospirò. Hardy guardò il suo riflesso in una vetrina: ci vide il sé stesso di un tempo, un bambino in braccio e buste della spesa in mano, in una versione più malandata e miserabile.

Sospirò nuovamente, aggiustando più saldamente la presa attorno al bambino e avviandosi nella direzione opposta a quella in cui erano corsi via Tom e Ellie, con Fred che iniziava a giocherellare con la sua cravatta.



****

Niente. Lo aveva perso.

«Merda...» mugugnò tra i denti mentre estraeva il suo cellulare. Chiamò il secondo contatto nella sua selezione rapida e portò l'apparecchio contro l'orecchio, mordicchiandosi le labbra e continuando a guardarsi intorno.

«Zia Ellie?» rispose Olly dopo qualche squillo.

«Olly, raggiungimi immediatamente, mi serve il tuo aiuto.»



****

Allora perché diavolo non riusciva a trovarlo?

«Porca—»

Guardò di striscio Fred, attualmente impegnato a mangiucchiarsi il pugno, e lasciò in sospeso l'imprecazione. Non che lui potesse capire...ma se in qualche modo Miller fosse mai venuta a sapere che aveva imprecato in presenza dei suoi figli, Hardy era certo che non sarebbe stato trattato nella maniera che si deve a un malato di cuore. 

Sbuffò rumorosamente, aggiustando la presa su Fred. Le buste iniziavano a pesare e il braccio che reggeva il piccolo si stava intorpidendo. 

«Ma dov'è che vivi, eh?»

Da Fred non giunse risposta, solo un pugnetto sporco di bava strisciato sul capotto.



****

****

«Stai fermo...»

Nel tentativo di riaggiustare la sua presa attorno al corpo del bambino che minacciava di scivolargli finì per sballottarlo con un po' troppa energia e Fred emise un suono minaccioso. Hardy ebbe poco secondi per rendersi conto di ciò che stava per accadere. Uno strillo gli perforò il timpano e Fred scoppiò a piangere. 

«Oh santo dio...ehi, ehi...»

Hardy cercò di cullarlo un po', impacciato e imbarazzato, guardandosi attorno nervoso. Fred non sembrava volerne sapere. 

«Porca—ehi, stai calmo...» 

Hardy infilò in tutta fretta la chiave nella serratura. Salire le scale fu un'impresa: era difficile controllare tutti i campanelli con quel bambino che gli urlava e scalciava nell'orecchio. Quando finalmente lesse il nome «Miller» scarabocchiato sotto il campanello dell'ultimo piano su un pezzetto di carta, mandò mentalmente al diavolo l'ex collega per averlo cacciato in questa situazione. 

In quell'istante fu colpito da un pensiero. Miller non portava Fred in un passeggino quando l'aveva incontrata?



****

Olly le corse incontro, fermandosi davanti a lei esibendo un gran fiatone a dimostrazione della sua corsa per raggiungerla.