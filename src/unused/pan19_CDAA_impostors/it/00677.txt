comunanza.”

“Fortuita? Credi che qualcuno ai piani alti abbia inscenato tutto questo per revocare la tua sentenza?”

“Ovvio che no, ma non ritengo una coincidenza che si sia rifatto vivo solo quando occorreva un motivo che mi riportasse a Londra.”

Sherlock osservò la mente di John tirare le fila del ragionamento dopo gli input forniti. Ne studiò la reazione sconcertata.

“Se era vivo”, domandò John, “che senso ha avuto fingere per tutto questo tempo il contrario? Ti ha lasciato smantellare la sua rete criminale, senza ripercussioni su di me, Mrs Hudson o chiunque altro. A che scopo provocarti in quel modo, sul tetto del Bart’s, se le sue erano solo minacce vuote e non mirava a metterle in atto? Che fottuto bastardo!”

“Devi capire che la mente di Moriarty non ha un andamento rettilineo, ma lavora in curve di funzioni e anomalie. La sua attenzione è come un’onda, una perturbazione che si propaga a seconda del momento. In quel momento gli faceva comodo scomparire e che io facessi altrettanto. Ha lasciato che abbattessi la sua rete criminale perché voleva che io lo facessi. E se non vi ha ucciso è perché non gli avrebbe portato alcun profitto. Mi ha tenuto lontano da Londra per due anni, rimanendo nell’ombra come un serpente strisciante. Osservando e tacendo, attendendo di far scattare la sua trappola.”

“E qual è la sua trappola?”

Sherlock aggrottò le sopracciglia. Si alzò con uno scatto repentino. “Non lo so, ma ho tutta l’intenzione di scoprirlo.”

Alla luce di quelle nuove considerazioni, appianare il diverbio avuto con Molly diventava prioritario, della massima urgenza. “John. L’ora.”

Se John fu stupito da quello sbalzo d’umore – la catatonia cedeva il passo al dinamismo interiore, di fronte alla ferma ragionevolezza di un intelletto in pieno fermento da attività cognitive –, non lo diede a vedere. Controllò l’ora sull’orologio da polso. “Sono le sei e trentacinque. Perché?”

Sherlock non gli badò. “Troppo tardi per andare al Bart’s. Andremo al suo appartamento. John, prendi il cappotto.”

John non si mosse.

Sherlock si voltò per puntargli addosso uno sguardo contrariato, innervosito dalla sua lentezza nell’eseguire un ordine tanto elementare.

“Se davvero vuoi andare da Molly,” (Sherlock imprecò, stizzito, per la banalità di quella considerazione quando tutti gli elementi ne esponevano l’ovvietà) “non ti consiglio di presentarti nelle condizioni in cui sei. Da quant’è che non ti lavi?”

E Sherlock riconobbe l’utilità di alcune pratiche sociali. Si annusò cautamente. L’aspetto in quel caso avrebbe potuto giocare a suo favore, determinando l’esito della partita.

Mentre lui schizzava in bagno, fulmineo, assicurando: “Dammi cinque minuti”, John nascose poco e male un sorriso di derisione. “Diciamo pure dieci.”

 

 

L’appartamento di Molly non aveva subito mutamenti considerevoli o drastici in quei mesi. Una nuova fragranza per l’ambiente, una nuova lampada posta strategicamente in un angolo poco luminoso.

Aveva comprato una quantità considerevole di libri. Quelli usati, con le coste di pelle cadenti e la rilegatura rigida, - saggi e trattati scientifici, volumi e manuali di studio - erano riposti con cura nella libreria a muro. Quelli nuovi, invece, - letture di piacere, dilettevoli e fatue - erano impilati in una colonna traballante contro la poltrona di fianco al divano sui cui spaginava un libricino dall’aria usurata.

Sherlock lesse il titolo sul frontespizio, lo intascò nel soprabito e continuò il sopralluogo, aggirandosi nell’appartamento deserto come un leone in gabbia.

Toby spuntò dalla porta aperta della cucina e si accostò agli intrusi. Riconoscendolo, miagolò un bentornato e gli si strusciò contro le caviglie, facendo le fusa. Sherlock si piegò per accarezzarlo tra le orecchie, dopodiché lo vide scappare nella camera da letto.

John inarcò le sopracciglia. “Hai l’aria di conoscerlo piuttosto bene.”

Sherlock mosse una mano, in un gesto di distratta conferma. “Finto suicidio. Janine, “ contò sulle dita. “Lunga storia.”

John sospirò. Si sfregò il retro del collo. “No, per niente. In effetti l’hai sintetizzata alla perfezione.”

A differenza sua, si muoveva con circospezione, presumibilmente sentendosi in errore per essersi introdotto in casa d’altri senza permesso. Come l’aveva definita? Ah, sì: effrazione.

John indicò un tappetino di gomma arrotolato sotto un mobile. “Che tu sappia Molly fa yoga?”

“Autodifesa”, lo corresse con disinvoltura.

Non si meravigliò della sua espressione stupita. La dolce, mite e fondamentalmente innocua Molly Hooper che tirava pugni e calci? John sarebbe rimasto allibito vedendola in azione.

“Immagino non sia un’idea completamente sua.”

“Un mio consiglio che lei ha accettato di buon grado.”

“E quel giradischi?”

“Era di suo padre”, rispose Sherlock, senza guardare nella sua direzione.

“Oh.”

All’esclamazione sommessa di John, Sherlock ruotò la testa. “No, quello è mio.”

La faccia di John era esilarante. “Davvero, Sherlock? Quale persona sana di mente lancia freccette ad una foto di se stesso?”

Di nuovo di spalle, Sherlock arricciò le labbra