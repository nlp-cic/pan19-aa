in infradito che non sapeva bene come relazionarsi con gli altri e così comprava toppe di stoffa da poter regalare al ritorno dai suoi viaggi.

Ma non è più adolescente, e non indossa più le ciabatte. (Anche se le toppe di stoffa le comprerebbe volentieri anche in quel momento.) Ha smesso di essere timido almeno un decennio prima di allora.

«I capelli ti stanno meglio slegati» le dice, e le dita di Scarlet corrono veloci alle ciocche che ancora le coprono la fronte. L’accenno di un sorriso le incurva appena le labbra all’insù e Dandy pensa che anche con quell’espressione sta decisamente meglio che con la sua solita faccia corrucciata, ma che forse quello non è il caso di dirglielo.

(Ha come l’impressione di averla vista ridere - ridere sguaiatamente, addirittura, e ha come l’impressione di essere stato più giovane e più leggero.) (Ma non così giovane e leggero come da adolescente con le infradito.) (Anche perché non conosce Scarlet da così tanto tempo; si sono incontrati per la prima volta al Centro di Registrazione Alieni.) (O forse no?) (Magari la conosceva anche prima.) (Magari l’ha conosciuta per anni e non ha ancora capito chi sia davvero.) (O magari non rideva sul serio.) (Magari l’ha solo sognato.)

«Ehi, quella gialla là in fondo non è la tua valigia?»

 

 

«Scarlet» dice Dandy a bassa voce, con fare cospiratorio. È sicuro di sembrare almeno il trentacinque per cento più cattivo ora che ha addosso degli occhiali da sole.

«Che c’è» replica lei, laconicamente, come se già conoscesse le parole che stanno per uscire dalla bocca dell’altro.

«Ho trovato un alieno non registrato.»

«E quindi?»

«E quindi intendo registrarlo.»

«No.»

«Sono un cacciatore di alieni.»

«Non durante questo viaggio.»

«Ma...»

«Niente  ma  » risponde, e si ferma sul posto, pronto a redarguirlo come si deve prima di muovere un altro passo. «Se siamo qui è perché uno di quelli che  voi  avete preso per un alieno non registrato» e qui Scarlet si ferma e gli mima delle virgolette con le dita, «Si è rivelato essere l’erede di una delle famiglie più influenti di tutto il quadrante nord-occidentale della nebulosa C49. E si dà il caso che quella famiglia ora pretenda delle scuse formali non solo da  voi  cacciatori, ma anche da  noi come società di registrazione.»

«Lo so. Sono tre giorni che me lo ripeti, oramai.»

«E vedo che ancora non ti è entrato in quella testa.»

«Sì, invece» replica lui. «È solo che quello di prima non sembrava affatto un signorino di buona famiglia. Era solo un alieno non registrato.»

Scarlet sospira e il suono che fa l’aria mentre esce dal suo naso ricorda a Dandy di QT e del suo modo insolito di fargli capire che Quello Non È Affatto Un Buon Momento Per Loro.

(Gli è familiare, però, così arrabbiata com’è adesso.) (Ma è un tipo diverso di arrabbiatura rispetto a quella che gli mostra ogni volta al Centro Registrazione Alieni, perché questo genere di rabbia sottintende molta più interazione del solito.) (Però è sicuro che qui QT non c’entri affatto.) (E poi d’improvviso capisce,  Chuck!  , gli dice il cervello,  Chuck!  , era Chuck quello che sospirava sempre dal naso appena un attimo prima di scattare all’attacco con le sue mortali mosse di karate!, e d’un tratto è  talmente ovvio  che anche Scarlet conosca Chuck perché quale altra ragione avrebbe per sospirare così, altrimenti?) (Era sicuro, era assolutamente sicuro che Chuck le piacesse.) (Anche se non sa perché.) (L’avrà immaginato vedendo quel mulinare di gambe lunghe e mosse di karate.) (Quando, però?) (Dove?) (In sogno, forse.)

(Vorrebbe parlarne con lei.)

«Ora vediamo di muoverci» gli dice, affrettando il passo.

 

 

«Non ci posso credere» la sente dire, «Karate Kommandos?  Quel Karate Kommandos?»

 «Esattamente quel Karate Kommandos.»

«Ma è talmente raro che...»

«Ne possiedo una copia in videocassetta.»

(È sempre stato più un tipo da Betamax, in realtà.) (Ma Chuck valeva bene il sacrificio.) (Per fortuna esistono ancora pianeti specializzati in roba vintage.)

Gli occhi di Scarlet s’illuminano e le sue labbra si schiudono appena e Dandy pensa che gli piacerebbe davvero tanto avere quella videocassetta di Karate Kommandos proprio lì e proprio in quell’esatto attimo, perché nell’immensità dello spazio non aveva mai trovato nessuno che amasse Chuck quanto lo ama lui, e Scarlet sembra la donna perfetta nel momento perfetto - e così, coi capelli sciolti sulle spalle, è ancora più bella di come lo sia di solito, e non ricorda se gliel’ha mai detto prima d’allora.

«Possiamo vederlo insieme» le propone quindi, «Quando torneremo da questo viaggio. Sull’Aloha Oe abbiamo un videoregistratore.»

(È tutto talmente bello che sembra un sogno.) (O forse sta sognando davvero.)

«Volentieri» gli risponde lei.

 

 

«E così state insieme da cinque anni.»

«Praticamente sei» s