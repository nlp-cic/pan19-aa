Il suo sguardo era passato dal perplesso al divertito, ciò nonostante cercava di mantenersi serio. «Andrò io a parlare con Satch. Vi aspetto volentieri dopo nella mia cabina. Dopo» aggiunse, ponendo particolare enfasi sulla parole.

Ma ormai il momento era passato, per cui Marco si scostò e guardò sconsolato le tavole dei suoi conti. Non solo si era dovuto interrompere, per cui avrebbe dovuto iniziare da capo, ma non era nemmeno riuscito a farsi una sana scopata. Ace pareva ancora più imbarazzato di lui e si affrettò a infilarsi i pantaloni al loro posto, anche se dopo rilasciò un risolino divertito.

«Non è stato bello» ammise.

«No, ma poteva andare peggio» annuì Marco, al pensiero di cosa sarebbe potuto succedere se il Babbo fosse entrato qualche minuto dopo. «Adesso almeno non puoi dire di annoiarti!»

«Non di certo!» fu costretto ad annuire Ace.

«Be', prima o poi lo avrebbe scoperto comunque» affermò Marco. Non è che cercasse esattamente di nasconderglielo, però, come qualsiasi figlio, in media si evitava accuratamente di parlare con Barbabianca delle proprie avventure o disavventure amorose. Lui lo veniva comunque a sapere quando gli altri ne parlavano, era così che funzionava. Certo era meglio che essere colti in flagrante com'era capitato a loro. «Tanto vale andare subito a spiegarglielo.»

«Non sembrava arrabbiato» disse Ace, che stava riflettendo su ciò che era successo. Era stato così rapido che non se n'era nemmeno reso conto, ma Barbabianca gli appariva tranquillo. «Non saremo gli unici, no?»

«A dire la verità, sì.»

«Come sì?!» domandò Ace sbalordito. «E come fanno gli altri?»

Marco non poté non sorridere del suo stupore. «Molti hanno famiglia nella loro isola natale, altri non sono fatti per una relazione fissa, ci sono vari casi» spiegò. «Che io ricordi, però, non c'è mai stata una vera relazione fra i membri della ciurma.» Perché Marco dava per scontato che la loro fosse una relazione seria: certo Ace era giovane, ma lui era più maturo (diciamo così) e per essersi davvero lasciato andare voleva dire che ci teneva.

«Capisco...» annuì Ace. «Allora dici... Che al Babbo potrebbe non andare bene? Tipo che... sarebbe un incesto, per lui?»

«Non credo proprio» scosse la testa Marco.

Mentre Ace era evidentemente preoccupato del giudizio di Barbabianca nei confronti della loro relazione, perché teneva moltissimo alla sua opinione, ciò che seccava lui era tutt'altro. Conosceva suo padre da anni e sapeva che, in fondo, era un pettegolo della peggior specie. Di fatto non sparlava mai di nessuno, ma adorava sentire le prese in giro e i pettegolezzi sugli altri e adorava farseli raccontare. Se Marco aveva una certezza era che qualunque spiegazione Barbabianca volesse, sarebbe stata unicamente per farsi due risate alle loro spalle.

«Comunque, tanto vale risolversi ogni dubbio andandoci a parlare subito, no?»

«Sì, andiamo» annuì Ace. No, decisamente non era più annoiato, anzi, una parte di lui pensava che forse sarebbe stato meglio annoiarsi; tuttavia seguì Marco fuori della sua stanza.

«Ah, ecco i colpevoli» commentò Satch, nella loro direzione. Era uscito dalla porta della cabina del Babbo, perfettamente riconoscibile dalle dimensioni fuori della norma, proprio quando stavano arrivando.

«Mi ha detto il Babbo che abbiamo perso altre provviste» disse Marco, pensando che stesse parlando di quello. «Mi faccio dire poi da lui.»

«Non lo sa» scosse la testa Satch. «Mi ha appena fatto una ramanzina sul fatto che io non gli abbia raccontato nulla su voi due! Dovevate proprio farvi scoprire? Così?»

«Non è che l'abbiamo fatto di proposito...» commentò Ace, che non apprezzava il tono che Satch aveva messo sull'ultima parola.

«Portami la lista di quello che abbiamo perso» tagliò corto Marco. Per quanto il Babbo fosse pettegolo, affrontare lui era sempre meglio che affrontare un interrogatorio di Satch, che, ne era certo, avrebbe voluto sapere esattamente in che posizione erano.

Quindi lo superò e bussò alla porta, poi fece cenno ad Ace di seguirlo quando sentì muoversi qualcosa all'interno. Barbabianca era seduto sul suo letto, schiena contro il muro, ma non era attaccato alle sue solite flebo. Se rimaneva nella sua cabina, a volte le infermiere gli permettevano di evitarle, a patto che evitasse di bere sakè. Evidentemente voleva essere ben sobrio per ascoltare la loro storia.

«Allora...» cominciò, una volta che ebbero chiuso la porta e si furono sistemati in piedi davanti a lui. «Voi due... state insieme?»

Marco annuì. Nello stesso istante Ace affermò: «No.»

Barbabianca scoppiò a ridere, quella sua solita risata gutturale che faceva tremare l'aria attorno a sé, un effetto involontario del suo Frutto del Diavolo. «Be', allora comincio a capire perché Marco stesse cercando di saltarti addosso!»

«Non lo stavo facendo» replicò Marco, calmo. Considerando che si stava spettegolando, era importante non mostrarsi irritato da quello che stava succedendo, anche quando lo di era.

«Be', era quello che sembrava» rispose Barbabianca, con un sorriso divertito in volto.