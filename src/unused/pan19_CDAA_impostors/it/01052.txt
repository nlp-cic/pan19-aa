Zap. Zap. Zap.
Santa Fe, Bangor, Lincoln.
Un Biggerson's dietro l'altro.

Castiel non poteva fermarsi troppo a lungo, se non voleva che Naomi lo trovasse.
Teletrasportarsi in continuazione, non appena sentiva avvicinarsi l'intelligence angelica, era l'unico modo di sfuggire loro.

Reno, Tucson, Tokyo. ...Tokyo?!

La sedia su cui aveva passato le ultime ore -sempre la stessa, sempre diversa- tutto ad un tratto non c'era più e lui capitombolò a terra, picchiando il sedere in una maniera che aveva ben poco di angelico. Qualcosa doveva essere andato storto: se aveva scelto quella particolare catena di ristoranti come nascondiglio era stato proprio per l'anonimato delle sue filiali; ogni Biggerson's era identico ai precedenti fin nei minimi dettagli, cosicché, spostandosi da una città all'altra, poteva ricreare l'illusione di trovarsi sempre nello stesso luogo, sviando e confondendo i suoi fratelli.

Il luogo dove si trovava adesso, invece, era decisamente singolare. Sparse per tutta la stanza, buffe sculture di cui non indovinava lo scopo -case tondeggianti in miniatura dagli oblò grandi come la sua mano, piccoli tronchi cavi ed altre cose di cui non sapeva nemmeno il nome- erano invase da gatti.

Gatti, gatti ovunque.



Uno, in particolare, gli si stava avvicinando in quello stesso momento saltando di tronco in tronco, per nulla turbato dalla sua apparizione improvvisa: era un grosso, grasso gatto grigio dagli enormi occhi tondi. Per qualche ragione, l'enormità di quelle iridi gli riportò alla mente una serata lontana, in cui dopo ore di ricerca si era ritrovato casualmente in un sito internet pieno di immagini di gatti, galassie e gatti con galassie negli occhi.

C'era perfino qualcosa su di loro -su di lui, su Sam e Dean- ma Sam aveva chiuso il portatile prima che avesse avuto il tempo di approfondire la questione, senza offrirgli ulteriori spiegazioni. A volte i Winchester gli erano davvero incomprensibili.

L'apoteosi della rotondità spalancò le fauci, troneggiando dalla sua posizione sopraelevata. Castiel, ancora a terra, si limitò a fissarlo.


“Konnichiwa!”


Il gatto parlava giapponese, con un'inflessione tremolante da vecchietta. Già si stava domandando se non si fossero sbagliati, se Gabriel non fosse morto ma avesse invece preferito nascondersi in un Cat Café -così diceva il cartello, e davvero gli umani avevano creato qualcosa del genere?!- fino a quel momento, quand'ecco che una donnina dai capelli bianchi emerse dal suo nascondiglio dietro ai tronchi. “Benvenuto! È qui per accarezzare i nostri gatti?”

Castiel stava per risponderle che no, in realtà stava scappando dall'equivalente angelico dei servizi segreti e non aveva tempo per accarezzare dei felini sovrappeso -ma l'improvviso peso sullo stomaco trasformò le sue parole in qualcosa di più simile ad un lamento. La vecchina aveva sollevato il gatto grasso e gliel'aveva lanciato addosso. “Le porto un po' di tè!” Senza lasciargli il tempo di replicare, l'anziana signora si allontanò verso una porticina di legno decorata da due finestrelle a forma di gatto, lasciandolo in pelosa compagnia.

Al suo ritorno, l'angelo era ormai attorniato da una quindicina di gatti di tutte le razze e dimensioni. Il più piccolo -un buffo cucciolo dalle orecchie ripiegate su sé stesse e le zampe troppo corte per essere davvero di qualche utilità- aveva mostrato particolare simpatia per i lacci del suo cappotto, che ora pendevano miseramente, sbrindellati e ricoperti di saliva.

Castiel avrebbe voluto andarsene, davvero… ma quando aveva provato a spodestare il gatto grasso, quello gli aveva rivolto uno sguardo di tale rimprovero da fargli cambiare idea.



*****


Stavano per arrivare.


Guardò il soriano rosso che aveva preso il posto del gatto grasso e ronfava soddisfatto, contraendo e rilassando le zampe contro il suo trench. Il tè schizzò, macchiando il tavolino ridicolmente piccolo. Castiel considerava Sam e Dean come la scala con cui misurare il mondo umano; si era ormai abituato ad essere quello basso, ma in quel locale si sentiva un gigante. Il gatto lo guardò a sua volta, socchiuse gli occhi, miagolò.

Aveva davvero poco tempo prima che lo trovassero. Doveva andarsene, o avrebbe messo in pericolo tanto i gatti quanto la loro guardiana. Anzi, erano già in pericolo! “Signora, se ne deve andare.” La proprietaria gli sorrise, sorseggiando il suo tè impassibile mentre quello schizzava da tutte le parti, macchiandole il kimono.

Aveva ancora pochi secondi… e prese la sua decisione. Appena prima di svanire, vide l'anziana signora alzarsi in piedi con un'agilità invidiabile; l'acciaio della lama nella sua mano rugosa brillava come il suo sorriso, come l'essenza di pura luce ch'era l'angelo nascosto dietro al suo tramite. “Trattali bene, mi raccomando, fratello."

Castiel aveva celato la tavoletta all'interno del suo stesso corpo: una quindicina di gatti nascosti nel cappotto, in fondo, non potevano fare una grande differenza.