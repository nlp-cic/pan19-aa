lui? Chiedergli spiegazioni?

Lyla… Tyra… Erin… le rally girl… tutte loro a mettersi tra di voi. Senza colpe. Perché le uniche due persone colpevoli di non aver fatto decollare una possibile relazione siete stati voi due. Con il vostro silenzio. Chiusi nella vostra paura o – e questa è la cosa che temi di più – nel disprezzo di voi stessi e di quello che facevate.

Per mesi ti sei tormentato. Per mesi ti sei chiesto ‘cosa succederà domani?’. Poi il domani arrivava e con esso il sorriso di Tim… e quei baci rubati, violenti, passionali negli spogliatoi, nei bagni della scuola… e le serate sul divano quando Billy non tornava a casa… e domani non succedeva altro.

Dopo l’incidente le cose si sono fatte ancora più difficili. I tuoi genitori troppo protettivi e Lyla troppo presente e Tim un po’ assente – lui insieme a qualche bottiglia di birra e i suoi cazzo di sensi di colpa – e … e… un fila infinita di ‘se, ma, però’.

Poi quella mattina lontana lo hai visto. Eri riuscito a evitare tua madre e a uscire presto di casa per andare da lui e lui era là, sulla porta di casa, con una biondina in piedi di fronte a lui. E tu hai visto il suo sorriso malizioso, hai visto quella camicia slacciata e i capelli scompigliati.

E ora lo sai. Ora lo puoi ammettere. Quello è il giorno che ha cambiato tutto. Quello è stato il momento in cui hai capito una cosa: dovevi andartene, dovevi allontanarti da lui e allontanare lui da te. Quel giovane uomo dalla vita poteva avere ciò che voleva, poteva essere felice, ma non con te.

Così lo hai lasciato. Da solo.

Ora però sei tornato e senti ancora sulle labbra il sapore delle sue per quel bacio in Messico. E hai paura, hai dannatamente paura che tutto torni come prima, che il tuo lasciarlo libero non abbia fatto altro che attirarlo ancora di più verso… verso che cosa?

Baci rubati? Notti di passione?

No. Non sarebbe successo, non di nuovo. Perché non vuoi sbagliare un’altra volta. Perché ora – a differenza di allora – sai quello che provi. Sai che quello che senti per Tim è qualcosa al quale non puoi rinunciare e non sei più disposto a fare finta di niente. Hai bisogno di spiegazioni – riceverne e darne -, hai bisogno che lui sia con te, hai bisogno di capire se, quello che hai visto nei suoi occhi qualche giorno prima quando le sue labbra si sono posate sulle tue, è quello che pensi.

Hai bisogno di sapere se per Tim tutto questo è solo un gioco o qualcosa di strano – o normale secondo i suoi metri di giudizio delle relazioni fra due amici – o se anche lui ti ama come tu ami lui.

Adesso lo sai. Ora è finito il momento del silenzio. Ora è arrivato quello delle parole.

“Arrivo, per la miseria arrivo!” Tim aprì la porta con una forza tale che pensò gli sarebbe rimasta in mano. Era pronto a prendere a calci in culo chiunque da dieci minuti stava bussando alla sua porta. Insomma, se uno non apriva dopo un paio di colpi, perché accidenti insistere?

Non aveva voglia di vedere nessuno. L’unica persona che voleva vedere era quella che alla sua porta non bussava, si limitava a chiamarlo. Ma quella persona non ne voleva sapere, a quanto pareva, di andare da lui.

Per di più si era appena seduto sul divano a guardare la tv, cercando di smettere di pensare a Jason, a lui e Jason, alle labbra di Jason, a quel bacio… era stato per più di un’ora seduto contro quella dannata porta e ora la odiava. Sì, era irrazionale e allora? Qualche problema? Tim Riggins odiava quella fottutissima porta!

Quando però guardò la persona ferma sulla soglia sospirò e si spostò di lato per farla entrare: Lyla Garrity, la sua ex ragazza o quello che era.

Era ironica tutta quella situazione, era come se lei gli avesse appena letto nel pensiero. Aveva appena finito di pensare che sarebbe dovuto andare da lei, avrebbe dovuto dirle addio e ora invece lei era lì, ferma nel centro del grande salone che lo  guardava con lo sguardo da cucciolo spaurito. Tim sapeva che lei non era lì per dirgli addio, ma era anche certo che lui sarebbe stato irremovibile, non poteva rimettersi con lei.

Non voleva.

Non voleva Lyla Garrity.

Lui voleva Jason Street!

Tim tornò a sedersi sul divano e spense la televisione. Non era affatto sicuro che quello fosse il momento giusto per parlare con Lyla, non era del suo umore migliore per farlo. Lo voleva fare, quello sì, solo aveva pensato di farlo quando sarebbe andato bene a lui non a lei.

“Puoi anche sederti anziché restare lì impalata,” le disse acido. Quando la vide sussultare sospirò, “scusami, oggi sono un po’ nervoso.”

“Non fa niente,” mormorò lei sedendosi al suo fianco.

Restò in silenzio per un attimo poi, quasi timidamente, allungò una mano appoggiandola su quelle di lui. Tim resistette all’impulso di toglierle di colpo, come se si fosse scottato. Gli dava fastidio l’atteggiamento di