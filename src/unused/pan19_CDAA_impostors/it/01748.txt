a farle smettere di tremare. Quindi restò al fianco di Yakov, rise e scherzò con chi gli rivolse la parola, e nonostante avesse vinto di nuovo la medaglia d'oro, il suo cuore gli diceva che non era abbastanza.

A ventisei anni, Victor sentì la magia rompersi, le voci urlargli che non aveva fatto abbastanza per ripagare il debito che aveva con il pattinaggio. Sorrise comunque, baciando una medaglia d'oro che sentiva di non meritare, e per la prima volta nella sua vita si sentì solo e spaventato anche sui propri pattini.

 

Fu pochi giorni dopo che incontrò realmente Katsuki Yuuri, al banchetto del Grand Prix Final.

L'aveva notato in un angolo della sala, ed era palese che non vedesse l'ora di andar via. Il ragazzo era timido, impacciato, evidentemente arrabbiato per la sconfitta subita, e Victor avrebbe scommesso tutte le medaglie che aveva vinto che il giovane non aveva la minima idea di come integrarsi nel gruppo. Lo guardò stranamente interessato, gli occhi che seguivano la mano di Yuuri prendere bicchiere dopo bicchiere dopo bicchiere di champagne. Al ventitreesimo drink iniziò a dubitare fosse davvero salutare bere così tanto alcool in così poco tempo.

Pensò di andare a fermarlo, ma a quanto pare Yuuri aveva già fatto da sé, e trattenne una risata mentre il giovane giapponese si legava la cravatta alla fronte e cominciava a fare spettacolo. Lo vide fare Pole Dance con Chris, sfidare Yuri Plisetsky a Break Dance, trasformare un banchetto teoricamente formale in un party decisamente fuori luogo.

E Victor rise di gusto, unendosi alle danze e avvicinandosi sempre di più a Yuuri – fino a fargli foto, fino a ballare con lui, fino a che il sorriso gli si stampò sulle labbra proprio come quando era caduto per la prima volta dai pattini a sei anni.

Fino a che Yuuri, totalmente ubriaco e fuori di sé, non gli chiese di diventare il suo coach.

Fino a che non si accorse che per la prima volta in vita sua fu qualcuno a stupire lui, e non viceversa.

Fino a che gli urli nella sua mente non divennero che un sommesso sottofondo.

A ventisette anni appena compiuti, Victor pensò che forse aveva trovato la forza di partecipare ad un'altra stagione.

 

Quando un anno dopo il video di Katsuki Yuuri divenne virale, Victor non fu affatto sorpreso di vedere il timido, impacciato, strano ragazzo dell'anno prima stupirlo ancora. Seguì ogni singola mossa di Yuuri con un'avidità che non pensava di avere, trattenne il fiato ad ogni singolo salto, ascoltò la storia che raccontava con ogni più piccolo movimento del corpo.

Guardò il video almeno dieci volte, perdendosi ogni singola volta nella musica che il corpo del giovane sembrava creare, nella storia che Victor non era riuscito a raccontare così bene l'anno prima.

Partì per il Giappone il giorno stesso.

 

Agli occhi di Victor, lo “Yuuri giapponese” era un'antinomia vivente.

Yuuri si imbarazzava facilmente, arrossiva spesso (a volte Victor temeva di vedere gli occhiali del giovane appannarsi da un momento all'altro), balbettava molto e si agitava fin troppo facilmente. Era come una bomba pronta ad esplodere.

Autostima? Zero.

Fiducia in se stesso? Forse un po' meno di zero.

Scoprire che Yuuri era molto più che probabilmente la persona più ansiosa che avesse mai conosciuto lo fece sorridere più del dovuto.

Eppure quando era solo, Yuuri era... diverso. Volava sul ghiaccio come se quella fosse la sua vera casa, il posto in cui apparteneva, ed era la persona più elegante e seducente su cui Victor avesse mai posato gli occhi.

Fu strano capire che Yuuri era l'opposto di se stesso.

 

Era quando Yuuri riposava che Victor tornava sul ghiaccio. Non importava quanto fare il coach lo stancasse, non importava quando il suo corpo lo pregasse di riposarsi, non importava quanto odiasse se stesso e l'ansia che minacciava di divorarlo ogni volta che era solo, Victor non sapeva rifiutare l'invito delle lame che aveva ai piedi. Quindi chiudeva gli occhi inebriandosi del vento che gli carezzava via la frangia dagli occhi, piroettava allegro da una parte all'altra dello stadio, a volte canticchiava sottovoce qualche vecchia canzoncina russa. Qualunque cosa riuscisse o non riuscisse a fare, però, continuava a sentirsi odiato dalla cosa che più amava al mondo. Perché le voci non smettevano di ricordargli che non era abbastanza, non era abbastanza, non era abbastanza, non era abbastanza.

Non era mai abbastanza.

 

In una giornata fin troppo calda di novembre, mentre Yuuri era in una delle docce distrutto dall'ennesimo, estenuante allenamento, Victor si era ritrovato ancora una volta a pattinare da solo, nel vecchio stadio in cui Yakov gli aveva insegnato le basi del pattinaggio di figura più di 10 anni prima. Quella volta si ritrovò a fischiettare una strana canzoncina che aveva sentito canticchiare a Yuuri tempo prima, mentre passeggiavano per Hasetsu (o forse erano già a Beijing? Dio, doveva assolutamente fare qualcosa per la sua memoria da pesce rosso). Tra un loop ben riuscito e l'altro, Victor continuava a pensare a ciò che Yuuri gli aveva detto durante la coppa di Cina, solo pochi giorni prima.

“Devi solo credere in me più di quanto non lo faccia io!”, aveva detto.

“Non c'