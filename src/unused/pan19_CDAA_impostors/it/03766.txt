corona sul proprio capo? Che sia di metalli preziosi e gemme o di rami e bacche, è pur sempre una corona. Non avevamo re al Cuiviénen, non avevano re i Silvani».

«Ricorda cosa ha fatto la morte di Denethor ai Laegrim e chiediti se l’assenza di un signore sia per amore di libertà o per non soffrirne di nuovo la perdita».

Thranduil si girò a guardarla, la fronte corrugata. «Moglie mia, credevo di dover essere io a consolarti».

Arodel gli sorrise e allungò la mano per accarezzargli una guancia col dorso della mano. «Lo stai facendo».

 

* * *

 

Molti giorni dopo, si fermarono per la notte nei pressi di un grande fiume che, secondo le mappe, doveva essere l’Anduin, là dove si erano fermati i Nandor durante la Grande Marcia. Thranduil sapeva che Arodel avrebbe apprezzato quella sosta in un luogo carico di storia, e magari avrebbe placato le sue ansie. Almeno per un po’.

A Est, sull’altra riva, avevano scorto le fronde dei faggi di Boscoverde il Grande, per quanto fossero ancora molto distanti dal fiume. Tutto era grande e spazioso in quella parte della Terra di Mezzo, così diverso dal Beleriand, diventato troppo stretto con l’arrivo dei Noldor.

Thranduil non avrebbe mai creduto di mettere piede in terre così selvagge e remote. Si sentiva quasi intimorito di fronte a quelle foreste e quei fiumi sconosciuti. Se avesse avvisato sua madre della partenza, avrebbe potuto aspettarsi una mappa dei territori con i nomi che i Silvani avevano dato nel loro linguaggio. Ma nella fretta di partire, si erano accontentati dei consigli di Himeleth e di una delle antiche mappe disegnate su dettatura dei Laegrim. Le stesse che Oropher e altri Sindar avevano seguito nel loro viaggio verso Est. Chissà se anche loro avevano provato il suo stesso timore.

Per tutto il cammino, Arodel aveva cercato di parlargli, nel tentativo di mettere a tacere i pensieri che Thranduil vedeva incresparle la fronte e offuscarle lo sguardo. L’aveva assecondata, giorno dopo giorno, nella speranza di esserle di conforto.

Ma ora, Arodel era andata a prendere l’acqua per la cena e ci stava impiegando più tempo di quanto Thranduil si sarebbe aspettato. Finì di disporre l’accampamento e il fuoco e la raggiunse al fiume.

Con il pentolino a terra al suo fianco, Arodel era accovacciata sulla riva dell’Anduin, il viso tra le mani, gli occhi rivolti alla distesa di acqua che scorreva davanti a lei. Thranduil si fermò dalla parte opposta del pentolino e sedette sull’erba.

«Credo questo fiume sia abbastanza grande da permettere a Ulu di muoversi senza ridurre la sua statura. Lo immagini?»

Thranduil guardò Arodel con un sopracciglio alzato. «Non ho intenzione di accettare altri tentativi di distrarti. Non hanno funzionato finora, perciò proviamo i miei metodi».

Arodel sospirò e lasciò ricadere le braccia in avanti, le mani penzoloni davanti alle ginocchia. «I tuoi metodi sono di attaccare il problema frontalmente e spaccarti la testa».

«Quello era anni fa, mi è bastato sbattere la testa una volta per vedere la luce della tua ragione».

Arodel ridacchiò e Thranduil la prese per le braccia e la tirò a sedere sulle proprie gambe incrociate. «Ora voglio provare questo nuovo metodo: tu mi dici esattamente cosa ti preoccupa tanto dell’incontro con i miei genitori e io ti dirò tutte le ragioni per cui hai torto».

«Proviamo» sospirò Arodel e si sistemò contro di lui. Era sempre confortevole averla contro di sé ma, questa volta, Thranduil si accorse che sentirla calda e solida tra le sue braccia gli diede più sollievo del solito. Era teso anche lui. Avrebbe rivisto Oropher dopo secoli e dopo essersi lasciati con parole poco amorevoli.

Ma Thranduil non era solo. Aveva Arodel. Non era più un ragazzino ribelle, come credeva Oropher. Era un adulto ed era il marito di una donna saggia.

Per quanto saggia, sua moglie aveva dei momenti in cui tornava tra gli Elfi comuni e smetteva di essere sensata. Come in quel momento, in cui, per quanto avesse accettato di parlargli, Arodel non fiatò.

«Dovresti spiegarmi cosa ti preoccupa» le ricordò.

«Oh». Arodel si riscosse. «Credevo dovessi farmi tu delle domande».

Thranduil trattenne una risata e strofinò il naso tra i capelli di lei. Nessuno di loro due era profumato come ad Harlond, ma era singolare come l’odore di sudore, cavallo ed erba umida fosse piacevole su Arodel. Le accarezzò la schiena e lei sussultò. La sua tensione non lo sorprese.

Arodel inspirò e posò la testa sulla sua spalla. «Credo possano trovarmi… indegna? Sono pur sempre figlia di mio padre. E non stai vivendo una vita da nobile signore ad Harlond, non viviamo in una casa piena di domestici che si occupino di ogni nostro bisogno».

«Abbiamo una cuoca, un maggiordomo, una governante e dei valletti. Direi che non viviamo in maniera umile. Piuttosto, mi aspetto di trovare mia madre a fare il bucato, quando arriveremo ad Amon Lanc».

Arodel ridacchiò. «Non è questo».

Thranduil sospirò e massaggiò la schiena di Arodel con le dita, per sciogliere i nodi che le irrigidivano i muscoli e che non erano dovuti solo alla giornata passata a cavallo.

«Lo so