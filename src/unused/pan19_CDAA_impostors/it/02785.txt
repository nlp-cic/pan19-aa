intero, risparmiandogli figuracce e sofferenze.
“Non siamo amici? Come sarebbe a dire?” Jian Yi gli batte una mano sulla schiena con tanto vigore da lasciarlo senza fiato per qualche secondo. “Ho paura che Xixi non possa venire, ma io sono tutto tuo. Dimmi solo dove e a che ora.”
Col braccio di Jian Yi avvolto attorno alle sue spalle e il suo sorriso contagioso a qualche centimetro dalla sua guancia, Guan Shan non può che sentirsi a suo agio, grato per la ventata di positività che il ragazzo porta sempre con sé.
“Non stai dimenticando qualcuno?” La voce profonda di He Tian, che si è avvicinato a tal punto da poter torreggiare su di lui, lo riporta coi piedi per terra.
“Pensavo avessi una riunione di famiglia.” Gli risponde, sinceramente sorpreso dal tono di He Tian, ferito per essere stato messo in disparte. “E poi,” continua “tutte le volte che giochiamo assieme ti lamenti di quanto io faccia schifo. Ho preferito risparmiarti la scocciatura.”
He Tian lo guarda con un sopracciglio inarcato, indeciso se a dargli più fastidio sia il mancato invito o il braccio che Jian Yi si ostina a tenere avvolto sulle spalle del rosso. Sta per dire qualcosa, quando Jian Yi lo precede.
“Che c’è? Sei geloso?” Gli fa l’occhiolino. “Spiacente, amico. Stasera il rosso ha un appuntamento con me.”
He Tian ammutolisce. Jian Yi, col suo carattere furbo e provocatorio, ha il dono di farlo restare di stucco. C’è qualcosa, nelle sue parole, che riesce a pungere sempre sul vivo: commenti innocenti, a primo acchito, ma che celano verità che l’interlocutore non è ancora disposto a svelare. Guan Shan sarebbe un bugiardo se non ammettesse che non vede l’ora di trascorrere il pomeriggio con lui. La sua impazienza è dura a scemare anche qualche ora dopo quando, a casa di He Tian, lo aiuta per l’ennesima volta a preparare il pranzo.
“Non vedi l’ora di correre dal tuo nuovo fidanzato, non è vero?”
La voce di He Tian fa breccia tra i suoi pensieri, provocatoria. Se Guan Shan non fosse a conoscenza dell’ego smisurato dell’altro direbbe quasi che He Tian sia geloso.
“Ricordavo fossi tu a provare un certo interesse verso gli uomini.” Ribatte Guan Shan. È il primo ed unico riferimento al bacio che sia mai riuscito a pronunciare ad alta voce. Imbarazzato e già pentito di aver aperto bocca, fa per cambiare discorso, riportando l’argomento su Jian Yi.
“Hai paura che te lo porti via? Perché se così fosse, ti do un suggerimento: è di Zheng Xi che devi curarti.”
Il suo commento vuole essere scherzoso, ma è palese che stia cercando di distogliere l’attenzione da quanto detto qualche attimo prima.
Se He Tian se ne sia accorto o meno non gli interessa; è la sua mente che sta cercando di tenere a bada. Quella traditrice che gli propina la memoria del bacio nei momenti meno opportuni, facendolo sudare freddo perché incapace di dare un nome alle emozioni che gli attanagliano la bocca dello stomaco e che non riesce a sopprimere. Non troppo tempo addietro ne era rimasto disgustato, sia dal gesto in sé che dalla violenza e dalla facilità con le quali He Tian aveva abbattuto le sue barriere, afferrandogli saldamente il collo con una mano e obbligandolo ad aprire la bocca per poterci infilare la lingua. Nel complesso, quest’ultimo era stato il gesto più delicato; quello che ha richiamato in diverse occasioni durante la notte, per darsi sollievo al riparo da occhi giudicanti e indiscreti. La sensazione della lingua di He Tian, che scorre lieve ma sicura sulla sua, e dei suoi denti che affondano delicatamente sulle sue labbra – crede che non riuscirà a dimenticarlo per parecchio tempo.
Spesso si chiede se anche He Tian ci pensi, al bacio. Poi cattura il suo riflesso sul piano lucido della cucina e scuote la testa: non c’è modo che He Tian lo consideri più di un passatempo momentaneo, quindi tanto vale fare finta di niente. La mamma, comunque, non approverebbe.
Perso tra i suoi pensieri, lascia quasi la presa sulla zuppiera al sentire nuovamente la voce di He Tian.
“Jian Yi non m’interessa.” Il suo tono è serio ma lapidario, di chi non ammette discussioni ma è pronto a voltare pagina.
“Ho già apparecchiato.” Aggiunge.
Guan Shan lo fissa con un sopracciglio alzato, sorpreso.
“Che c’è?” Gli dice l’altro. “Non sono sempre un coglione.”
“Perfetto, allora questa volta i piatti li lavi tu.”
“Perfetto, allora puoi scordarti la tua paga.” Ribatte l’altro, non avendo colto la battuta.
“Mi sembra giusto.” Afferma Guan Shan, trattenendo un sorriso alla visione del broncio dell’altro.

Qualche ora dopo, nel tardo pomeriggio, Guan Shan è seduto sul duro pavimento della sua stanza. Jian Yi si è accomodato al suo fianco, con la schiena appoggiata al bordo laterale del letto e un joystick tra le mani. Di tanto in tanto, preso dal gioco, sobbalza nel tentativo di evitare i nemici e colpisce la spalla di Guan Shan con la propria.
In occasioni