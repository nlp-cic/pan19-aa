proposto di accompagnarla a casa aveva rifiutato con un sorriso. A volte si stupiva di come riuscisse a fare sorrisi smaglianti in qualsiasi occasione. Anche in una simile.



Aveva fatto chiamare un taxi e poteva già immaginare i titoli dei giornali per il mattino dopo. “Tasha Stark esce ubriaca da noto ristorante della città”. E non avrebbe smentito nulla. Era più facile così che spiegare che il CEO della sua azienda aveva cercato di drogarla. Sarebbe stato solo uno degli ennesimi articoli su quanto la ragazza fosse fuori controllo, su quanto lo fosse sempre stata. Gli eccessi dei ricchi erano sempre un’ottima cosa con cui riempire la cartastraccia. 



Quando era rientrata la casa era silenziosa, ma sapeva bene che Jarvis era ancora sveglio, anche se gli aveva detto di non aspettarla. Gli aveva mentito. Gli aveva detto che aveva bevuto troppo. Ma era sicura che l’uomo non le stesse credendo minimamente. L’aveva vista ubriaca più volte, e sapeva com’era da sbronza. Non le aveva tuttavia detto nulla. L’aveva guardata preoccupato e l’aveva mandata a letto.



Inutile dire che non lo aveva ascoltato. Si era rinchiusa in officina e aveva dormito lì. Aveva sempre trovato rassicurante rinchiudersi tra le proprie creazioni. Le dava tranquillità. 



Mentre Steve non c’era aveva passato diverse notti rinchiusa lì dentro. Jarvis le portava da mangiare e restava a farle compagnia per vederla mangiare effettivamente qualcosa. Le diceva di andare a letto, ma fin troppo spesso si addormentava con la testa appoggiata al tavolo su cui stava lavorando. 



Maggio non era stato un buon mese.



Dopo la cena con Obadiah si era vista rifiutare diversi progetti. Per motivazioni spesso assurde. Tipo l’aspetto estetico di un missile. Era un missile, non doveva vincere un concorso di bellezza. Non era stata neppure avvertita di una riunione piuttosto importante con degli investitori cinesi. E tutto ciò iniziava a darle fastidio. L’azienda era sua. C’era il suo nome sull’edificio. Ma nessuno la trattava come tale. 



Era solo la viziata e problematica erede di Howard Stark di cui non sapevano cosa fare.



Ma lei sapeva quanto valeva. Sapeva che avrebbe fatto grandi cose in futuro, dovevano solo dargliene l’occasione. E ora capiva come doveva essersi sentita Peggy Carter quando era tornata a New York dopo la guerra. Come aveva dovuto lottare per avere il rispetto che meritava in un mondo maschilista che l’avrebbe preferita a casa a fare la moglie e madre perfetta. 



Si sentiva allo stesso modo. Dopo aver mandato al diavolo uno del consiglio d’amministrazione quando le avevano rifiutato il progetto del missile, si era sentita dire di tornare a casa a giocare con i propri robot e di non intromettersi in affari che non capiva.



Per questo aveva passato più di una notte a studiare economia aziendale, finendo per addormentarsi con il viso sui libri. Voleva capirci di più e prendere lei in mano le redini dell’azienda. Non che le interessasse particolarmente. Lei voleva solo costruire, ma non voleva e non poteva dare a quei vecchi la soddisfazione di metterla da parte.



“Signorina Stark.” Aveva aperto gli occhi di scatto quando J.A.R.V.I.S. aveva abbassato la musica e aveva parlato. Poteva ancora sentire Blue (Da Ba Dee) in sottofondo e continuava a chiedersi come potessero gli Eiffel 65 essere diventati così famosi in tutto il mondo con una canzone simile. Non erano decisamente il suo genere, ma aveva finito per adorare quella canzone. 



“Sì, J? Lo so, me ne vado subito a letto.” Si era passata una mano sugli occhi e aveva chiuso il libro che aveva di fronte. 



“Questo sarebbe opportuno, ma dubito lo farà. Un’ambulanza sta arrivando. Il signor Jarvis ha avuto un malore ma ora è stabile. Le consiglierei di raggiungerlo nella sua stanza.”



Non se lo era fatto ripetere due volte. Ancora prima che l’intelligenza artificiale avesse finito di parlare era già uscita e stava correndo verso la stanza del maggiordomo. Aveva esteso l’intelligenza artificiale a tutta la casa. Lo aveva perfezionato e ora riusciva anche ad analizzare lo stato di salute di una persona. Perché le era comodo quando effettivamente dimenticava di bere o mangiare.



Non pensava che avrebbe sentito la voce di J.A.R.V.I.S. dirle che la sua controparte umana stava male e aveva addirittura bisogno di un’ambulanza.


 


✭✮✭


 


Maggio era stato un mese pessimo.



Quando l’ambulanza era arrivata, lei era salita assieme a Jarvis. Si rifiutava di lasciarlo da solo. Anche perché aveva semplicemente paura di rimanere da sola. In un momento simile non lo avrebbe sopportato. E non credeva di essere nelle condizioni psicofisiche per mettersi alla guida e seguire così l’ambulanza. 



Era rimasta in sala d’attesa per quella che le era sembrata un’eternità. Aveva fissato il muro. Aveva bevuto il caffè delle macchinette e voleva denunciare chiunque avesse osato chiamare quell’intruglio caffè. Aveva camminato lungo il corridoio, avanti e indietro per diversi minuti, fino a quando si era stancata anche di quello. 



Era rimasta da sola fino a quando non aveva visto arrivare l’agente Coulson e aveva fatto una smorfia. Non voleva lo S.H