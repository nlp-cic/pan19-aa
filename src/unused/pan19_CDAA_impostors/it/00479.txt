un tipo intuitivo, eppure Akira non aveva mai avuto nemmeno un vago sentore per quanto riguardava i sentimenti del ragazzo nei suoi confronti. Secondo, aveva pensato e ripensato alla cosa, prima di dargli una risposta e aveva fatto passare una quantità di tempo che non aveva nemmeno il coraggio di pensare, men che meno dire a voce.
Si sentiva orribile per quello, ma soprattutto perché dopo tutto il tempo passato a riflettere si era reso conto che forse Jun non gli era mai stato davvero indifferente, anche se non aveva nemmeno mai focalizzato con precisione di cosa si trattasse.
Lo imbarazzava pensare a tante, troppe cose: Jun era stato male a causa sua, in quegli anni? Avrebbe potuto risparmiarglielo, se si fosse accorto prima di seguirlo con lo sguardo anche quando non era necessario?
Gli aveva detto che potevano frequentarsi, e lo pensava. Ma non sapeva cosa aspettarsi e, soprattutto, non sapeva cosa Jun si aspettasse.
Né quanto fosse disposto ad attendere, in effetti.
Pensarci continuamente per tutto il pomeriggio non era stata una grande idea, nonostante lo avesse fatto con le migliori intenzioni.
«Vuoi prendere un caffè?» chiese Jun, tornato dal bagno e sedutosi nuovamente al tavolo del ristorante per famiglie dove si erano fermati a mangiare. Akira scosse la testa: «No, ma se tu ne vuoi ordina senza problemi.»
«No, sono a posto così anch’io.» assicurò. Lo osservò per qualche istante, incerto, allungando poi una mano verso il cellulare e controllando l’ora; tornò quindi su Jun.
«Hai impegni domani mattina? Voglio dire, è un problema se rientri tardi?»
«No, ho un impegno ma è verso mezzogiorno. Perché, vuoi andare da qualche parte?» chiese incuriosito. Akira non aveva idea di come avrebbe interpretato la cosa l’altro, ma sperava nel modo giusto: voleva davvero farsi perdonare, e voleva anche sapere dove andava di solito Jun. Se si fossero frequentati – anche dopo quel pessimo primo appuntamento – molte cose che l’altro faceva lo avrebbero riguardato direttamente.
«Sì.» ammise abbozzando un sorriso leggero «Portami dove vai tu di solito. A bere, con gli amici, dove preferisci.» propose, e vide per la prima volta Jun farsi incerto da quando si erano incontrati davanti al bar.
«Uhm» mugugnò poco convinto «non è che non mi vada bene, ma… sei sicuro? C’è un locale dove vado di solito, ma…»
«Va bene quello. Ovunque sia il locale mi va bene.» lo interruppe Akira. Si rendeva conto – più che altro ne aveva conferma – che tutta quell’insicurezza era colpa sua. Non solo del tempo che aveva impiegato a dargli una risposta quando si era dichiarato, ma anche e soprattutto il pomeriggio passato insieme, perdendosi in tutti quei pensieri complicati e nel proprio imbarazzo, ottenendo come unico risultato il timore abbastanza ovvio che leggeva nell’indecisione di Jun.
Probabilmente temeva che vedendo i posti che frequentava si sarebbe convinto definitivamente che non faceva per lui; Akira non poteva giurare che non si sarebbe stupito né poteva assicurare al cento per cento una propria reazione completamente positiva, ma almeno di una cosa era sicuro e voleva che fosse chiara anche all’altro. Glielo doveva, decisamente.
«Jun, ascoltami» pronunciò, guardandolo «so che non ti ho dato l’idea di essere a mio agio, ma non è per quello che credi tu. Soprattutto» e si sporse appena in avanti, preferendo che i fatti loro non venissero sentiti per sbaglio da un cameriere o da un tavolo vicino «che io ti frequenti o meno non dipende da un locale dove mi porterai una volta usciti da qui. Se non mi piacerà te lo dirò, ma frequento te, non un edificio. Ok?» chiese, tornando dritto sulla propria sedia.
Vide Jun aprirsi in un sorriso così spontaneo e felice che si diede dell’idiota per averlo fatto stare sulle spine fino a quel momento.

Si erano dovuti spostare per un bel tratto, prima di arrivare in zona.
Il locale gli aveva fatto una buona impressione, sia dall’esterno che una volta varcata la soglia: se non considerava la “stranezza” nel vedere all’improvviso diverse coppie di omosessuali tutte insieme, cosa a cui non potevi essere abituato se vivevi in Giappone – come in molti altri Paesi –, non era così tragico.
Almeno finché un mano lo aveva palpato, e di sicuro non era Jun.
Si voltò istintivamente, ritrovandosi davanti un ragazzetto a cui non avrebbe dato più di sedici anni; diciassette, volendosi impegnare. Jun lo anticipò: «Kei-chan, evita per cortesia.» disse con un sorriso leggero ma un chiaro monito nella voce, facendo scivolare la mano lungo il fianco, fino a prendere quella di Akira nella propria; gli rivolse uno sguardo quasi di scuse al quale non rispose in alcun modo, impegnato a morire di imbarazzo.
«Eeeeh, Jun-Jun, non pensavo fosse il tuo ragazzo!» esclamò quello, ridacchiando divertito: «Peccato, ma buon per te. Ah, un sacco di mie compagne di classe sono tue fan, Jun-Jun, ti mandano un sacco di sospiri sognanti!» disse divertito, un cenno anche ad Akira prima di muoversi verso l’area con i tavoli