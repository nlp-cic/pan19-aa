ogni possibile fronte.

 

“Cosa disegni oggi, Kieren?”

“Uhm... te.”

 

Ϟ

 

Un giorno Kieren disegnò Amy Dyer. Non poteva essere davvero lei, ovviamente, ma nessuno gli impediva di fissare su carta l'idea che di lei si era fatto.

Uno schizzo a carboncino in quindici minuti; una cosa piuttosto veloce, ma non scialba. Una ragazza con un fiore nei capelli e gli occhi luminosi spalancati sul mondo.

“C'è così tanto di lei in questo ritratto,” mormorò con reverenza Simon quando Kieren glielo mostrò di fronte alla lapide. Fece per prenderlo, ma all'ultimo momento ritirò la mano. Passò le dita sopra al viso di Amy senza toccarlo davvero, piano. “È incredibile. Sei incredibile, Kieren. Il modo in cui tu vedi veramente, il modo in cui percepisci... Sei così brillante e nemmeno te ne rendi conto,” sussurrò quasi a sé stesso.

“No,” disse solo Kieren, scuotendo la testa.

Non credeva alle parole di Simon, non perché pensasse che fossero vuote o pronunciate per il raggiungimento di qualche tornaconto. No, era solo che non si era mai sentito speciale, quindi come poteva pensarlo qualcun altro?

Non credeva alle parole di Simon perché se le ripeteva in testa suonavano spaventose e troppo grandi.

L'idea sortì in lui uno strano effetto; improvvisamente si ritrovò agitato. Era bravo a mascherare le sue debolezze, lo era sempre stato, quindi era convinto che Simon non avrebbe notato altro che le sue sopracciglia corrucciate. Ma dentro tutto si muoveva.

“Amy diceva che il solo fatto di esistere è meraviglioso,” disse Simon con una deferenza che certa gente usa solo quando prega. “Sono contenta che tu esista, mi ha detto una volta. Penso che l'avrebbe detto anche a te.”

Lui non seppe cosa rispondere, quindi rimase zitto. Di colpo gli pareva di sentirsi incredibilmente scomodo. Si alzò, ripulendosi in fretta i pantaloni dalla terra umida che ci era rimasta appiccicata.

“Anche io,” disse Simon, rimettendosi in piedi a sua volta. I suoi occhi erano fissi sulla lapide di Amy, eppure si accorse dell'espressione interrogativa di Kieren. Si voltò e disse, come se fosse la cosa più naturale del mondo:

“Anche io sono contento che tu esista.”

Oh.

 

Ϟ

 

Kieren fece il tragitto fissandosi la punta degli stivali, la lingua stretta tra i denti e un problema molto difficile da risolvere. Arrivato a casa, si buttò a peso morto su letto, fissando con confusione la ventola appesa al soffitto.

Si portò una mano sul petto, a sinistra, e sentì che il cuore batteva lì dentro, che scalpitava con forza, furiosamente.

Abbassò le palpebre e per la prima volta pensò davvero a Simon, a come avrebbe voluto averlo con lui sopra al plaid ispido, a riempire il vuoto di quella stanzetta striminzita. Dio, ogni nervo e osso del suo corpo ora sembrava troppo scoperto e gridava affinché Simon lo stringesse a sé. Voleva farsi accarezzare i capelli, sentirci passare in mezzo le sue dita e...

“Merda.”

 

Ϟ

 

La sua spalla andò a premere leggermente contro il braccio Simon. Chiunque altro avrebbe potuto considerarlo un gesto accidentale ma, per qualche assurdo motivo, Kieren sentiva che lui avrebbe capito che non lo era affatto. “Io, te, cimitero... fa molto romanzo gotico, non ti pare?” disse.

Simon annuì, tormentandosi le dita nascoste sotto le maniche troppo lunghe. “Ok. Ok. Allora vogliamo passare a un Caffè? Conosco un posto... ehm... carino...”

Kieren si scoprì a ridere silenziosamente.

Si alzò dalla panchina gelata stirandosi le braccia. “Passeggiamo un po' e basta,” suggerì, salvando Simon dall'evidente difficoltà della situazione.

 

Ϟ

 

“Terra chiama Kieren! Come vanno le cose lassù, fratellone?”

Kieren sorrise. “Su Saturno c'è acqua.”

 

Prima di uscire si controllò velocemente allo specchio. Pensando a Simon che lo stava aspettando davanti a quel famoso Caffè di cui gli aveva parlato, si passò più volte le dita tra le ciocche biondo fragola e poi chiuse la porta dietro di sé.

 

Ϟ

 

Gli attacchi d'ansia erano diminuiti in modo drastico. Kieren ora trovava le lezioni stimolanti anziché vagamente interessanti, telefonava a casa una volta al giorno e lo sguardo di Rick non sembrava perforargli la schiena quando si addormentava dando le spalle al suo ritratto.

In realtà non era tutto perfetto. Ovviamente ancora gli capitava di sentirsi soffocare tanto da doversi precipitare fuori dall'aula; anche se la sua routine non prevedeva più orari invertiti, molte notti venivano trascorse ad occhi aperti, i pensieri e le accuse e le voci che gli ronzavano in testa senza dargli tregua.

Però andava meglio.

Certo, anche se preferiva non pensarci, non si aspettava davvero che le cose avrebbero potuto continuare in quel modo a lungo. Quella consapevolezza e il suo buon senso non resero comunque migliore la rottura dell'idillio.

 

Ϟ

 

Kieren stava disegnando un'orchidea per Amy, le gambe incrociate sopra alla panchina che distava qualche metro dalle lapidi. L'umidità aveva superato il sottile ostacolo della stoffa dei pantaloni e gli stivali premuti sotto i polpacci gli facevano male. Però c'era Simon accanto a lui e un timido raggio di sole faceva capolino da dietro una nuvola.

“