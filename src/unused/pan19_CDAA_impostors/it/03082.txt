sono fantastici.» Ace aveva un sorriso aperto che Sabo gli aveva visto raramente e che gli scaldò il cuore. «Credevo fossi stupito dal fatto che non sono più capitano.»

«Be', io non posso parlare» rispose Sabo. «E poi sei Comandante di Divisione, è una cosa simile. Inoltre, abbiamo rispettato quello che volevamo: io la libertà, tu la fama.»

«E Rufy vuole essere il Re dei Pirati» aggiunse Ace. «Mi sa che è l'unica cosa per cui ci vorrà un bel po'.»

«Già!» Il pensiero di Rufy lo rallegrò e intristì allo stesso modo, perché gli fece tornare in mente che lui ancora credeva che fosse morto. «Una volta finita questa missione, dovrò trovare il modo di informarlo» disse ad alta voce.

La discussione gli fece venire in mente che anche lui aveva dei compagni e che aspettavano le sue notizie, quindi recuperò il lumacofonino e finalmente li chiamò.

«Finalmente!» fu il modo con cui rispose Koala, ma si sentiva dal tono di voce che era sollevata.

«Stai bene?» aggiunse Hack.

«Tutto a posto, come avevo detto. Sto arrivando, dove siete?»

Poté vedere benissimo Koala alzare gli occhi alla sua espressione che suonava come “anche se faccio casini alla fine la scampo sempre”, ma evidentemente decise di fargliela passare. «Siamo sulla rotta per Persia.»

«Benissimo. Incontriamoci in una delle colonne di coralli poco distanti, per prepararci prima dello sbarco.»

«D'accordo.»

«Compagni tuoi?» domandò Ace, una volta che la telefonata fu terminata.

Sabo sorrise. Erano due persone con cui era cresciuto e che lo avevano aiutato a superare la tristezza per non essere più a Goa insieme ai suoi fratelli. Erano due persone fondamentali nella sua vita. «Non vedo l'ora di farteli conoscere!»

 

Hack e Koala non parvero altrettanto eccitati dalla cosa, quando scoprirono che Sabo si era scordato di specificare loro il piccolissimo particolare che Ace si sarebbe unito alla loro missione. Non che non fossero curiosi di conoscere uno dei famosi fratelli di Sabo, la cui fama tra l'altro lo precedeva, ma erano entrambi più ligi al dovere durante le missioni e quella decisione fuori programma non sembrava del tutto dettata dalla logica.

«Non sarei mai riuscito a convincere i pirati di Barbabianca altrimenti» si giustificò Sabo. «E comunque Ace ci sarà utilissimo, vedrete.»

«È davvero l'unica ragione?» domandò Koala. Lo stava guardando con un viso malizioso: era una domanda retorica, perché lei aveva già deciso che alla base di quella scelta c'erano più motivazioni personali che altro.

«Be', se posso anche avere dei vantaggi personali, perché no?» In pratica non aveva negato, ma nemmeno le aveva dato la soddisfazione di ammettere che aveva ragione.

Ace li stava osservando incuriositi. Dentro di lui c'era anche un po' di invidia, perché quelle persone erano cresciute e avevano passato molti anni con Sabo, anni che sentiva erano stati rubati a lui. Allo stesso tempo per era felice che Sabo avesse potuto incontrare delle persone che gli volevano bene e di cui si fidava, tanto quanto lui aveva trovato i pirati di Barbabianca.

«Siete tipo la sua Divisione? La sua ciurma?» domandò. Voleva saperne di più. Ovviamente lui e Sabo avevano parlato molto nel viaggio che li aveva portati fino ai coralli, scambiandosi le rispettive esperienze in quegli anni di lontananza, tuttavia Ace, oltre ad avere l'impressione di aver parlato per un tempo maggiore, soprattutto di Rufy, sapeva anche che una cosa era sentire il diretto interessato, un'altra avere le opinioni degli amici. Era quasi sollevato che Sabo non avesse avuto molte occasioni di parlare con Marco e Satch.

«Non ci sono ciurme nei rivoluzionari» precisò Koala, poi però le labbra si piegarono in un sorriso. «Siamo più i suoi baby-sitter.»

«Ehi!» protestò Sabo, che stava settando la rotta.

Ace rise. «Posso capire.»

Hack aveva annuito gravemente alle parole di Koala. Poi però si sentì in dovere di risollevare la reputazione di Sabo.  «In un certo senso, si può dire che facciamo parte del suo staff. Lo staff  del Capo di Stato Maggiore» precisò.

«È un ruolo importante?» domandò Ace, che sinceramente non aveva idea di nulla riguardo all'armata rivoluzionaria, non se ne era mai interessato. Ora le cose sarebbero cambiate di sicuro, dato che il fratello ne faceva parte.

«La posizione del secondo ufficiale più importante, subito dopo Dragon.»

Ace fischiò ammirato, poi ricambiò il sorriso soddisfatto di Sabo. Non era così sorprendente, considerando di chi stavano parlando. «Quindi immagino che andiamo a fare qualcosa di figo, se hanno mandato voi, giusto?» Improvvisamente l'idea di una missione con i rivoluzionari era diventata eccitante di per se e non solo per il fatto di poterla svolgere assieme a Sabo.

«Di solito sono missioni difficili» confermò Koala. «Non le definirei una figata...» Ma era chiaro che Ace non aveva idea di quello che facessero i rivoluzionari ed era eccitato semplicemente all'idea di dover fare qualcosa che per le persone normali erano troppo complicate.

«Cosa si deve fare?» domandò tutto allegro. «Qual è il piano?»