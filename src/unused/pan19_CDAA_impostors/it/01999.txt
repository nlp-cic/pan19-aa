! Non potresti almeno munirti di un fax? Una stampante? Uno scanner?”
Non si poteva dire che Erwin non fosse a conoscenza di simili strumenti, ma quasi. La sua giustificazione si basava su un concetto molto semplice, ovvero la sua difficoltà a prendere abitudini diverse per scopi diversi: tutto, nella sua normalità, doveva avere un senso conosciuto e vissuto. E questa mentalità portava dei vantaggi, ma anche abbastanza guai.
Quando infatti il telefono fisso strillò prepotente dall’altra parte dell’appartamento, vicino all’atrio, l’uomo dovette raccogliere tutte le sue energie per raggiungerlo e sollevare la cornetta, combattendo per la chiusura imminente delle palpebre e del suo cervello. “Pronto?”
La voce di Rico gli arrivò chiara e squillante all’orecchio appena soffocata dal fragore dei macchinari, riportandolo dolorosamente alla realtà: “Signor Smith! Grazie al cielo. È successa una cosa tremenda!”
“Ah. Di che si tratta?” sospirò l’uomo sfilandosi gli occhiali e premendo due dita alla fronte.
“La macchina deve aver avuto qualche problema e abbiamo appena stampato un milione di copie! Al rovescio! ” strillò la donna dalla parte opposta del telefono, sull’orlo di una crisi.
“Rico...” provò invano a calmarla, senza risultati.
“È una vera tragedia! Siamo in ritardo di venti minuti e trentaquattro secondi alla distribuzione!”
“Rico...” ripeté di nuovo gentilmente, ben conoscendo le reazioni esagerate della sua sottoposta.
“Signor Smith, la prego, mi dica che la prossima notte ci sarà. Senza la sua guida è un disastro, un vero disastro!” La ragazza aveva adottato un tono che andava dall’infantile al piagnucolante. E la cosa era ai limiti dell’assurdo, trattandosi della donna più flemmatica della redazione.
“Rico... Mi passi la signorina Hanji, per favore.” riuscì a dire infine, sospirando, e ricevendo in risposta un singhiozzo strozzato. Non gli serviva tanta immaginazione per comprendere il motivo.
Una risata arguta, strozzata dal rumore dei macchinari ancora in movimento e da un lieve imbarazzo, fece capolino dall’altra parte dello spago plastificato a spirale. “Ehi, Erwin!”
“Hanji...” mormorò appena, strizzando gli occhi e focalizzando lo sguardo sull’immagine riflessa dallo specchio davanti a lui. “Hanji, cosa hai fatto per ridurre quella donna in questo stato?”
“Ho solo fatto un esperimento.” spiegò tranquillamente lei, come se stesse parlando di una cosa di rilevante importanza scientifica. “Credevo avrei aumentato la velocità delle macchine armeggiando con i motori ma credo di aver sbagliato qualcosa. In ogni caso torna pure a dormire Erwin, qui me la sto cavando benissimo~”
Il direttore ebbe appena il tempo di sentire un grido esasperato di Rico prima di prendere una decisione veloce: doveva intervenire, e in fretta. “Non stavo dormendo. Sarò lì tra dieci minuti, il tempo di venire in bicicletta.”
Dall’altra parte sentì distintamente la vice direttrice sbuffare contrariata: “Oh Erwin, sei sempre il solito.”

La situazione non era così grave come Rico l’aveva dipinta. Certo, le pagine del giornaletto enigmistico del lunedì andavano dal venticinque al diciassette e nella testata c’era un terrificante errore di battitura, ma nulla che non si potesse risolvere, come spiegò sicura Hanji presentandosi con una serie innumerevole di correttori a smalto bianco.
“Dove li hai presi?” chiese incuriosito l’uomo osservandola, con una punta di divertimento. Per fortuna la produzione era stata interrotta prima che venissero provocati altri danni e non avrebbe dovuto sgolarsi per comunicare con i colleghi.
“Dal tuo cassetto. È tutta la tua scorta.”
“Immagino che avere una macchina da scrivere abbia i suoi vantaggi.” commentò il direttore infilandosi gli occhiali che teneva appesi al colletto della camicia. “Vediamo un po’... Credo che questo sia stato un problema della macchina, sembra una sbavatura più che una lettera. Per quanto riguarda l’enigmistica c’è ben poco da fare: correggere il tutto sarebbe una pazzia oltre che uno scellerato omicidio dell’estetica.” osservò fingendo sicurezza, sotto gli occhi attoniti dei macchinisti. “Possiamo distribuirlo anche così.” concluse come piatto forte, e sperò che Rico non svenisse sul posto di lavoro.
“Mi sembra un’ottima idea!” annuì convinta anche la sua vice, lasciando cadere le boccettine a terra. “In fondo sono soltanto un milione. L’altro possiamo lanciarlo dopo che avrò sistemato la macchina!”
“Grazie Hanji, credo tu abbia fatto abbastanza per oggi.” la rassicurò lui gentilmente, piegando in quattro il giornale e lasciando che venisse impacchettato insieme agli altri. Sperò che ai fanatici dell’enigmistica non avrebbe dato troppo fastidio quello spiacevole inconveniente.
Voltò lo sguardo verso i macchinisti al lavoro, sorridendo rassicurante. “Qualcuno ha già individuato il problema?”
Quando Moblit fece capolino da sopra l’infernale stampante nera con il pollice alzato sospirò rassicurato, soffocando compostamente uno sbadiglio. Piano si tolse la camicia come se stesse facendo la più normale delle azioni, lasciando intravedere la canotta inamidata. “Vengo a darvi una mano.”
Sotto lo sguardo imbarazzato di colleghe e sottoposte (tranne Hanji, ovviamente) salì la ripida scaletta di ferro che portava sopra la macchina con agilità invidiabile per un uomo sulla quarantina disabituato al lavoro. Quando raggiunse il gruppo di ragazzi, stiracchiandosi