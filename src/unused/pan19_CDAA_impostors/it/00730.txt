una frazione di secondo. Fu fugace quanto il battito delle ali di una farfalla che guarda il mondo con occhi nuovi. E fu meraviglioso. Provai qualcosa in quel momento, quell'esatto momento –quegli esatti due secondi, li contai – in cui il tenebroso sconosciuto tenne fermo il suo sguardo su di me. Un formicolio alle guance e uno strano calore allo stomaco, ecco che cosa provai.
 
Riuscii a sentire nitidamente i suoi occhi che mi scandagliavano e mi penetravano, catalogandomi forse come nuovo volto, nuovo fedele o solo come curioso popolano.
 
Fu come deliziare le proprie orecchie con la più celestiale delle melodie, o cibarsi del più prezioso nettare degli dei. E, come tale, quando i suoi occhi si sganciarono da me per tornare a posarsi su padre Lestrade, la caduta dal Paradiso agli Inferi fu rapida e straziante.
 
"Chi è... Chi è quel ragazzo?" sussurrai all'orecchio di madonna Molly. Non mi curai del fatto che gli altri fedeli stessero ancora inneggiando le proprie lodi al Signore. Nemmeno del fatto che potessi arrecarle un qualche disturbo. Dovevo sapere. Madonna Molly portò fugacemente lo sguardo nella direzione dei miei occhi, per poi riportarlo esattamente dove dovesse stare, verso padre Lestrade. "È il figlio minore del conte Siger Holmes, lord Sherlock" bisbigliò la donna di fretta.
 Sherlock.
 Lord Sherlock... 
 
Mai un nome era sembrato tanto bizzarro quanto vera e propria ambrosia alle mie orecchie. Nessuno mai prima di questo. Non avevo mai sentito parlare di lui, prima di quel giorno.
 
"Credevo... Credevo che lord Siger avesse solo un figlio maschio" bisbigliai più a me stesso che a madonna Molly.
 
"Lord Sherlock ha trascorso diversi anni a Londra, presso la corte del cugino del conte, il duca di Moriarty [11]" disse madonna Molly al mio indirizzo, celandosi la bocca con il palmo di una mano.
 
Mi sorpresi a rammaricarmi del fatto che lord Sherlock fosse rimasto così a lungo lontano da Dartmoor, poiché una creatura così bella meritava d'essere ammirata più e più volte. Non soltanto da me, ma dalla contea intera.
 
Quando la Messa giunse al termine, mi sorpresi a correre fuori dalla cattedrale, spintonando con poca creanza i malcapitati fedeli che avevano avuto la sfortuna di incrociare la mia strada, mormorando scuse di circostanza.
 
Volevo vederlo. Volevo che i miei occhi si cibassero di lui un'ultima volta.
 
Mi sentii quasi posseduto, indemoniato. E, per la prima volta, iniziavo a sentirmi affine con le omelie pregne di fuoco di padre Lestrade.
 
Non saprei dire che cosa mi catturò subito in lui. Forse i suoi occhi così vivi e intelligenti. O forse la parola solitudine che sembrava aver cucito addosso, in ogni più piccolo brandello di pelle. Probabilmente ogni cosa attrasse la mia attenzione. Possedeva l'ardente esaltazione di un demone imprigionata nel corpo di un angelo. Era questo che mi trasmetteva il suo corpo, il suo sguardo. Era questo che aveva fatto fremere la mia carne in quei pochi attimi in cui avevo percepito una sorta di connessione tra noi.
 
Lo vidi seguire suo padre e montare in sella a un destriero nero dal manto lucido come la più preziosa delle stoffe, dandomi le spalle. Rimasi imbambolato a guardarlo, con le braccia distese lungo i fianchi e le labbra appena dischiuse.
 
Lord Sherlock montò in sella, prese la briglia tra le mani e si bloccò. Lo stavo ancora osservando mezzo inebetito, come se fossi stato sotto l'effetto di una qualche fattura, quando lo vidi voltarsi e guardarmi. Ci fissammo di nuovo negli occhi, come avevamo fatto poco prima durante la funzione. Fu come se ci stessimo parlando silenziosamente. E io mi sentii avvampare per essere stato scoperto con le mani nel vaso della marmellata, come un bambino.
 
Poi Lord Sherlock fischiò, strattonò il cavallo e andò via al trotto, lasciandomi da solo, a osservarlo scomparire tra la gente. Sentii improvvisamente freddo in tutto il corpo. Poi una mano afferrò la mia spalla. "Sei qui, di grazia!" Era mastro Stamford, che mi guardava con il viso sudato e l'aria preoccupata. "Io stavo..." mi guardai attorno, ma di Lord Sherlock e del suo magnifico destriero non c'era più traccia. Fu come fossero stati inghiottiti nella nebbia, o ascesi al Cielo. Come se non fossero mai esistiti.
 
"Stai solo provocando confusione e ritardo” [12] borbottò, strattonandomi verso la moglie e i figli. “Sì, signore. Scusatemi, signore” mormorai, chinando il capo e iniziando a trotterellare al suo fianco.
 
Incontrai Lord Sherlock ogni giorno. Nei miei sogni. Sia in quelli a occhi chiusi, che in quelli a occhi aperti. Per ogni sera della settimana seguente, mi coricavo sul mio giaciglio nel laboratorio-stalla intrecciando le braccia sotto la nuca e cercando di immaginare, con  lo sguardo smarrito verso le travi del sottotetto, che cosa stesse facendo il mio principe in quel momento e che cosa avesse fatto per tutto il giorno.
 
Lord Sherlock non era un principe, ovviamente. Era il secondogenito di un conte, cosa che faceva di lui semplicemente un onorevole [13]. Ma principe suonava meglio di onorevole, sicuramente. Suonava persino meglio di lord. Suonava meglio di qualsiasi cosa e a me piaceva il suono che faceva quella