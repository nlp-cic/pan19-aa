fiato ispessito dal vino e dalla troppa carne, l’odore acidulo dell’uricemia che già ne inquinava il sangue e presto lo avrebbe condotto all’idropisia- che avanzava. Accanto a lui, sentì frusciare una veste e risonare degli anelli metallici.
Una donna.
Una donna giovane, dalla pelle scura.
Una giovane donna bruna, nel pieno dell’età fertile.
Una donna con bracciali di rame ai polsi sottili; mestruazioni, terra smossa, profumo di aconito, foglie nei capelli.
Sentiva tutto questo, e molto altro ancora, e il suo sangue vibrò della percezione di un altro essere dotato di magia.
Si sostenne con entrambe le mani strette attorno al bastone.
- Che cosa vi spinge alla mia porta, brava gente?
- Eccellenza, perdonate il disturbo ma questa donna sta creando un po’ di scompiglio in città. La gente è preoccupata dalla sua stravaganza; temono che si tratti di una fattucchiera venuta a gettare il malocchio su di loro e sulle loro case.
I sonagli della donna crepitarono: Rezo aspirò il profumo incomparabilmente dolce della magia femminile.
- Come ti chiami?- le chiese, trattenendo a stento l’eccitazione dietro il contegno di apparente gravità che ci si attendeva da lui- uno dei Cinque Saggi del suo tempo, e forse il più amato.
- Si chiama Muna, Ecellenza- si affettò rispondere il podestà.
Rezo storse la bocca in un’espressione di vago disappunto che per un attimo ne oscurò il volto, così magro ed austero da impressionare spesso le folle che vi ravvisavano un sicuro segno di santità. Voleva sentire la voce della straniera perché lui, un povero cieco, sapeva bene quanto potere si nasconda nella voce delle persone.
La donna sembrò indovinare il suo pensiero: inaspettatamente, e ignorando l’ostilità che la circondava così come l’introduzione del podestà, parlò.
- Ser Guisborne è in difficoltà, “eccellenza”. La buona gente del villaggio vuole la mia testa e, prevedibilmente, se non l’avrà si accontenterà della prima che riesce a spiccare dal collo di qualcun altro. Poiché la vostra è fuori discussione, non resta che quella del podestà.

Rezo sorrise; le palpebre tremarono leggermente sopra i suoi inutili, inutili occhi che non conoscevano la distanza fra la tenebra e il giorno.
- Voi siete una donna che non si perde in discussioni oziose, non è vero?
- Io sono un medico. Le parole non sono mai state il mio mestiere.
- La gente, qui, dice che siete una strega, voi dite di essere un medico. A chi dovrei credere?
- Che ve ne importa? Non è sufficiente che facciate quello che si aspettano da voi?
La voce della donna era sottile e tagliente come ossidiana; il suo odore era scuro e scintillante come l’ossidiana; forse anche i suoi occhi e i suoi capelli…
- Di che colore sono i vostri capelli?
La donna tacque; nel suo silenzio, Rezo avvertì un certo stupore e non poté trattenersi dal sogghignare.
- Se anche ve lo dicessi, cosa cambierebbe? Di certo non lo avete mai visto.
La gente iniziò a schiamazzare e persino il podestà di ritenne in dovere di intervenire a riprendere la donna per la sua sfacciataggine, ma Rezo alzò una mano e fece loro segno di tacere.
- Per quel che ne sapete, potrei aver perso la vista dopo la nascita, o persino pochi anni fa.
- No, sono sicura di quello che dico- rispose la donna- Voi vi muovete come qualcuno che non ha mai posseduto la facoltà di vedere.
Il podestà si mosse nervosamente; una zaffata del suo sudore aspro investì Rezo che inavvertitamente espirò per respingere l’odore fuori dalle proprie narici.
Il Chierico scostò il battente di legno; i cardini di bronzo cigolarono nel silenzio rotto solo dal ronzare delle insistenti mosche estive. Se avesse potuto vedere, ne era certo, sotto i suoi occhi si sarebbe allungata violenta una lama di sole che dallo spiazzo polveroso si riversava nell’ombra e nella quiete dell’androne.
- Vi prego, ser Guisborne…
Il connestabile si affrettò ad avvicinarglisi: indossava vesti ruvide che sfrigolavano contro la rozza pelle cotta dal sole. Si chinò verso di lui porgendogli un orecchio nascosto fra i ciuffi di capelli dal sentore stantio.
- Questa donna potrebbe davvero essere un medico. Tuttavia, per poterne essere certo, ho bisogno di trascorrere del tempo in sua compagnia. Non sarebbe la prima volta che un volgare ciarlatano vuol contrabbandarsi per maestro nelle nobili arti mediche, e le domande che mi consentirebbero di dirimere la questione sono troppo complesse perché la brava gente del villaggio possa capirci qualcosa. Finirei solo per confondere loro le idee.
Dite loro che la sottoporrò a un rito di benedizione per vedere se sia posseduta da qualche spirito maligno e che, se vorranno, riceverò ciascuno di loro privatamente. Sospetto che più di uno si sia avvalso dei suoi servigi, ma naturalmente non lo ammetterebbero mai davanti agli altri.
- Naturalmente, naturalmente- si affrettò a bofonchiare il podestà; era chiaro che anche lui doveva aver chiesto aiuto alla donna e si trovava adesso a non poter testimoniare a suo favore per timore di essere accusato di creduloneria o, peggio, di averle commissionato qualche nefandezza.
- Lascio a voi questo delicato compito; ho fiducia che saprete muovervi con la vostra consueta