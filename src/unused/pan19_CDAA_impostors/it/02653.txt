un cartone di pizza e una maratona di X-files.

“Che ci facevi in camera mia?” chiese lui distrattamente, altrettanto bonariamente.

Sam alzò le spalle e agitò vagamente una mano in un gesto che poteva significare “cercavo i miei calzini” o anche “da domani farò lo spazzacamino” – dovevano lavorare sul loro linguaggio segreto, evidentemente. “Comunque non ti ho mai visto con gli stivali addosso, da quando li porti?”

“Non ne porto, infatti. Quello stivale è caduto la settimana scorsa sul ballatoio della scala anti-incendio e mi sembrava brutto lasciarlo lì fuori sotto la pioggia…”

Sam si voltò a guardarlo, stringendo gli occhi. “Non è un cucciolo, non morirà di freddo e fame se lo lasci fuori casa… lo sai, vero?”

Blaine gli lanciò una crosta di pizza – pentendosene quando cadde a terra invece di colpire il suo obbiettivo dritto in faccia. “Certo che lo so, ma pensavo che magari fosse di qualcuno del palazzo e che prima o poi sarebbe venuto a chiederlo indietro.”

“Ma nessuno si è presentato?”

“No, dato che è ancora in camera mia,” rispose Blaine, tornando a guardare la TV.

“Forse dovresti mettere un volantino sul muro davanti al portone d’ingresso,” gli suggerì Sam, dandogli una gomitata. “Forse questa persona non si è ancora accorta che gli manca uno stivale.”

“Non so, mi pare improbabile… Però magari domani lo farò, ora però lasciami guardare questa puntata ché non ci sto capendo niente.”

“Tanto sono sempre gli alieni, amico…”

“Non è detto, non è detto…”

“Tsk, scettici.”

***

Dopo aver seguito il consiglio di Sam, Blaine si dimenticò prontamente del volantino, grazie al fato che continuava ad abbattersi impietoso su di lui (e non c’era davvero altro termine per descrivere l’accanimento con cui gli capitavano piccole sfighe quotidiane).

Fu solo due sere dopo, mentre era intento a ricucire tutti i bottini della sua camicia preferita (saltati durante un increscioso incidente che aveva convolto un bambino troppo entusiasta, un pallone da calcio e, per l’appunto, la sua camicia), che qualcuno bussò alla sua porta.

Blaine si alzò dal tavolo della cucina, abbandonando a malincuore il suo lavoro e maledicendo mentalmente Sam per aver lasciato di nuovo le chiavi a casa, e aprì la porta senza nemmeno pensarci due volte.

“Sai, arriverà il giorno in cui io non sarò in casa e tu rimarrai sul pianerottolo ad impietosire la vicina di casa che, ti ricordo, ci odia da quando… Uhm.”

“No, ti prego, adesso voglio sapere perché la signora del 207 vi odia,” disse il ragazzo che chiaramente non era Sam, ma che altrettanto chiaramente doveva essere un modello come il suo coinquilino. O quello o un attore, Blaine ne era sicuro.

“Uhm,” balbettò, aprendo e chiudendo la bocca per un paio di volte prima di ricordare in che modo funzionassero le parole. “Perché quando ci siamo trasferiti abbiamo rovesciato un paio delle sue piantine. Magari più di un paio. Forse tutte.”

“Quelle che tiene sul pianerottolo?” domandò curiosamente interessato lo sconosciuto.

“Già.”

“Beh, tanto erano orribili e morte. Mi domando come sia possibile far seccare e morire delle piante grasse, eppure lei ci è riuscita.”

“Uhm.”

“Quindi vi ringraziamo tutti per il servizio reso alla comunità.”

“Uhm.”

“No, dico seriamente.”

“Beh,” tossicchiò Blaine, ricordandosi che sì, sapeva parlare. “È un piacere servirti.”

Lo sconosciuto ridacchiò, arrossendo; Blaine era incerto su ciò che voleva di più, sotterrarsi per la gaffe o tentare di dire qualche altra sciocchezza per vederlo di nuovo ridere.

“Comunque… posso fare qualcosa per te, dato che sono qui, uhm, per servirvi?”

Perfetto, Blaine, opzione numero due.

Lo sconosciuto rise ancora di più diventando ancora più rosso in viso. “Beh, lo spero proprio. Che tu possa fare qualcosa per me.”

Blaine strabuzzò gli occhi, sentendo che stavolta era il suo turno di arrossire violentemente.

“NO!” gridò lo sconosciuto, per poi guardarsi intorno mortificato. Era adorabile e Blaine dimenticò l’imbarazzo per sorridere scioccamente. “Volevo dire che spero che… Insomma, ho letto il volantino nell’atrio e vorrei sapere se hai ancora il mio stivale. Sono stato via per una settimana, sono tornato a casa di mio padre, sai, e mentre preparavo la valigia devo, non lo so, aver urtato i miei stivali – li avevo lasciati ad asciugare sulla finestra, perché quel giorno ho beccato gli unici cinque minuti di pioggia fitta e violenta mentre correvo in biblioteca e così... E non mi sono accorto che era caduto finché non ho visto il tuo volantino e di solito ho più cura dei miei stivali di marca, soprattutto quando li ho comprati con il mio primo stipendio e giuro, di solito non sono così logorroico. Dio, adesso mi spengo, lo giuro.”

Blaine, un po’ stordito dal fiume di parole che lo aveva investito – quasi letteralmente, dato che aveva fatto un passo indietro durante quella tirata -, si limitò a sorridere davanti all’umiliato silenzio dello sconosciuto che a ben pensarci probabilmente non era né un attore né un