sorriso enorme sul suo volto. Yuri si sentì sorridere a sua volta.

― YURA!

***

― AH! ― Yuri emise un verso soddisfatto mentre abbassava il bicchiere vuoto sul tavolo con un po’ troppo entusiasmo. Non era in grado di dire quanti shottini si fosse scolato, ma sapeva che sia Yuuri sia Otabek avevano tenuto il conto, e non avrebbero esitato a fermarlo se fosse stato sul punto di esagerare. Viktor l’aveva lasciato bere perché “è il tuo diciassettesimo compleanno, dopotutto, e ci siamo noi adulti a tenerti d’occhio”, nonostante lui per primo non stesse dando un grande esempio. Al momento era avvinghiato a Yuuri, che era rosso come un gambero e stava disperatamente evitando gli sguardi degli avventori del karaoke bar, ed erano a malapena riusciti ad impedirgli di togliersi la camicia, con grande disappunto del gruppetto di ragazze al tavolo vicino.

― Yuuri ― disse Viktor, con quel tono lamentoso tipico di chi ha alzato un po’ il gomito, strusciandosi sul malcapitato. ― Siamo in un karaoke bar, perché nessuno di noi sta cantando?

― Uhmmm ― Yuuri si guardò intorno in cerca di sostegno, ma Yuri fece spallucce, come a dire è un tuo problema, e Otabek si limitò a ridacchiare.

― Yuuri! Vieni a cantare con me! Facciamo un duetto, Yuuri!

Oh no. La bocca a cuoricino. È fregato. E infatti suo malgrado Yuuri si ritrovò in piedi, sul palco del karaoke, con Viktor che scorreva la lista delle canzoni in cerca di ispirazione. In men che non si dica stavano già intonando Top of the world. Yuri dubitava che potesse esistere una canzone più sdolcinata di quella. Finse di vomitare nel bicchiere vuoto, strappando una risata a Otabek. Yuri alzò lo sguardo, sorpreso. Non l’aveva mai visto ridere così apertamente, e per così poco. E così tante volte in un giorno, si rese conto con un sussulto, ripensando al pomeriggio trascorso insieme. E decise improvvisamente che Otabek doveva ridere di più, perché era un suono che scaldava il cuore. E voleva esserne lui la causa. Con un sospiro soddisfatto appoggiò la testa alla spalla di Otabek e chiuse gli occhi per ascoltare la performance degli altri due, che per la verità non se la stavano cavando troppo male, salvo riaprirli quando sentì le dita dell’amico accarezzargli la guancia nello spostargli i capelli dietro l’orecchio.

― Sono cresciuti parecchio dall’ultima volta ― mormorò Otabek, in risposta al suo sguardo perplesso.

― Uh-hu. ― Yuri si sentiva le guance in fiamme, e non era del tutto certo che fosse interamente colpa dell’alcol.

― Ti stanno davvero bene ― riprese lui, afferrando delicatamente la treccia in cui Yuri era solito raccoglierli e portandosela al naso come per annusarla.

Il cuore di Yuri batteva all’impazzata. Beka? Che cazzo?! Ho capito che io ho bevuto, ma tu che scusa hai?

I loro volti erano talmente vicini che la testa gli girava vorticosamente, mentre si perdeva in quegli occhi così scuri, in quello sguardo così profondo…

― Yuri! Ora è il tuo turno!

Yuri sobbalzò, risvegliato come da un sogno da Viktor, che gli stava strattonando insistentemente un braccio per farlo alzare. Dannazione a te Viktor! Sei dalla mia parte o cosa?

― Okay, okay! Ho capito, vado. ― Si mise in piedi e raggiunse il piccolo palco, con un’ultima occhiata fugace a Otabek, che mimò давай! con la bocca e gli offrì un sorriso di incoraggiamento.

Yuri gli mostrò il pollice in su e sospirò, facendosi coraggio – com’era possibile che fosse in grado di esibirsi in una performance difficilissima davanti a migliaia di spettatori, ed esitasse invece a cantare davanti a poche decine di persone, di cui metà già ubriache?

Avanti, Yuri. È la tua occasione per fargli capire cosa provi, si disse scorrendo velocemente l’elenco delle canzoni. Una in particolare catturò la sua attenzione. Oh, devo essere fuori di testa. Ma ormai, o la va o la spacca, no?

Otabek osservò Yuri scegliere la canzone, un sorriso divertito sulle labbra e uno sguardo tenero negli occhi alla vista del suo imbarazzo. Quel ragazzo era una contraddizione vivente.

Quando il brano iniziò, il suo primo pensiero fu che doveva averlo già sentito da qualche parte. Aveva un che di familiare… forse in un film? Viktor e Yuuri dovevano essere dello stesso avviso, perché il primo s’era rizzato sulla sedia afferrando il braccio di Otabek, e sembrava sul punto di dirgli qualcosa, tutto eccitato. L’altro stava fissando Yuri sul palco, gli occhi spalancati e una buffa espressione a metà tra l’incredulo e l’esasperato.

E poi Yuri cominciò a cantare. E tutto quello che Otabek fu in grado di pensare fu Oh!

 


Where have all the good men gone



And where are all the gods?



Where's the streetwise Hercules to fight the rising odds?



Isn't there a white knight upon a fiery steed?



Late at night I toss and I turn



And I dream of what I need


 

Il bar era buio, con solo qualche luce colorata ad illuminare il palco, ma Otabek avrebbe potuto giurare che Yuri fosse rosso come un peperone, anche a giudicare