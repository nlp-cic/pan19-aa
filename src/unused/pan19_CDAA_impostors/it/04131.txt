verso di lui un braccio coperto da tatuaggi. Guy si ritrovò a fissare quei disegni intricati, incantato dalla loro complessità.
Se fosse stato più lucido, si sarebbe limitato a osservarli senza fare commenti, ma tra il vino forte bevuto a stomaco vuoto e il caldo soffocante a cui non era abituato, i suoi pensieri erano confusi e annebbiati.
- Cosa sono? Perché vi dipingete la pelle? - Chiese, provocando una risata generale. Offeso, Guy fece per mettere la mano sull'impugnatura della spada, ma, prima che potesse estrarla, uno degli uomini tornò serio e si decise a rispondergli.
- Non è pittura, sono tatuaggi. Questi non si lavano via, vengono fatti bucando la pelle con un ago e mettendo dell'inchiostro nella ferita. Una volta fatto, resta per sempre, a meno di non tagliare via la pelle, ovviamente.
Guy lo fissò, perplesso.
- Che senso ha fare una cosa del genere? È una cosa stupida.
Alcuni dei mercenari lo guardarono male, reputando di essere stati offesi dalle sue parole, ma il loro capo fermò ogni loro iniziativa nei confronti di Gisborne con un semplice cenno della mano.
Sogghignò tra sé: quel giovane nobile che era stato assegnato come loro capo dallo sceriffo non sapeva che loro avevano ordini tassativi di obbedirgli, pena una morte certa e dolorosa. Era chiaro che aveva accettato di bere con loro solo per cercare di ottenere il loro rispetto e la loro obbedienza, senza sapere che forse non avrebbe avuto il primo, ma che loro erano obbligati a dargli la seconda.
E visto che erano costretti a prendere ordini da lui, nulla vietava loro di divertirsi un po' a sue spese.
- Voi non siete mai stato in guerra, vero?
Guy lo guardò, rabbiosamente.
- Credete che sia un vigliacco?! Ho combattuto agli ordini dello sceriffo e sono pronto a rischiare la vita per il mio signore!
- Non ne dubito. Ma non in guerra.
- Cosa cambia? La morte è sempre la stessa, ovunque la si affronti.
- La morte sì, il modo di morire no.
Il mercenario si lanciò in un lungo e dettagliato elenco di tutti gli orrori e le torture a cui gli era capitato di assistere nel corso degli anni, insistendo ed esagerando sulle descrizioni più sanguinolente e divertendosi immensamente a vedere il volto di Guy diventare sempre più bianco finché il giovane non fu costretto a correre fuori per liberarsi lo stomaco nel vicolo.
I mercenari scoppiarono a ridere nel vederlo uscire precipitosamente, pronti a deriderlo al suo ritorno anche se prima dell'alba molti di loro si sarebbero ridotti nelle sue stesse condizioni a forza di bere, ma il capo frenò la loro ilarità. Prendersi gioco di Gisborne per aver bevuto troppo avrebbe potuto essere divertente, ma se fossero stati attenti a quello che dicevano, avrebbero potuto spassarsela molto di più a sue spese.
Quando Guy rientrò barcollando, i mercenari lo riaccolsero al tavolo con qualche battuta pungente, ma senza esagerare e il loro capo gli rimise in mano un altro boccale di vino.
- Bevete, non c'è nulla di meglio per rimettere a posto lo stomaco. - Disse, battendogli una mano sulla spalla con forza.
Gisborne aveva seri dubbi in proposito, ma non aveva intenzione di tirarsi indietro e comunque ubriacarsi forse gli avrebbe fatto dimenticare gli orribili scenari di guerra descritti dal mercenario.
Lo guardò, ricordandosi come era nato quel discorso estremamente sgradevole.
- Non mi avete detto che c'entrano i tatuaggi con tutto questo. - Commentò Guy e il mercenario sogghignò.
- Vedete, il punto e proprio questo: a volte i cadaveri dei caduti sono talmente scempiati da essere irriconoscibili e i tatuaggi sono l'unico modo per riconoscerli.
Il mercenario osservò Guy: era impallidito di nuovo a quelle parole e sembrava pronto per correre di nuovo nel vicolo, ma non si mosse e si limitò a vuotare di nuovo il bicchiere. Sembrava abbastanza ubriaco da essere pronto a cadere nella loro trappola.
Il mercenario gli versò ancora da bere e attese che Gisborne portasse il boccale alle labbra prima di rivolgersi nuovamente a lui.
- Nel mio caso, per esempio, se dovessi essere ucciso, i miei compagni mi riconoscerebbero dai miei tatuaggi e potrebbero darmi una sepoltura dignitosa. Ma voi no. Una volta rovinato il vostro bel viso, nessuno potrebbe capire che siete voi, il vostro corpo resterebbe a marcire nel deserto, divorato dagli uccelli.
Guy ebbe una visione orribile del falco dello sceriffo che si avventava su di lui per strappargli brandelli di carne e si lasciò sfuggire un gemito di orrore.
- Non voglio morire così!
Il mercenario gli mise la mano sulla spalla in un gesto falsamente amichevole e gli sorrise.
- Allora c'è una sola soluzione. Venite con noi.

Guy si svegliò desiderando di essere morto.
Raramente beveva fino a ubriacarsi, di solito preferiva mantenere il controllo delle proprie azioni, e il sentirsi così male la mattina dopo era uno degli altri motivi per non farlo.
Per fortuna la sua missione non era prevista prima di due o tre giorni, dovevano attendere l'occasione giusta per infiltrarsi nel campo del re vestiti da saraceni, perché altrimenti Guy avrebbe fallito prima ancora di iniziarla.
La sua testa era un ammasso pulsante di dolore e gli faceva male lo stomaco. Più tardi si sarebbe sforzato di mangiare qualcosa