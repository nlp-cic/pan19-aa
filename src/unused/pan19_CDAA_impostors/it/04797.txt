è andata in campeggio. I suoi genitori avevano deciso di fare una piccola vacanza e l’avevano portata in montagna, ma allora suo padre aveva preparato il campo da solo mentre Julia badava che lei non si allontanasse troppo mentre inseguiva le farfalle. Erano ancora una famiglia unita, allora, e quei giorni in mezzo alla natura le tornano in mente come forse i più felici della sua vita.

“No.”

“Ti mostro come si fa, allora.”

Nel preparare la zona, accendere il fuoco e fornirle informazioni su ciò che può servire, Zell si rivela un insegnante sorprendentemente paziente. Le mostra più volte come deve fare a accendere un fuoco da campo senza bruciare la foresta, forse nel tentativo di non pensare a ciò che veramente lo preoccupa, e tanto ci mettono che Squall, Quistis e Selphie si svegliano prima ancora che abbiano finito, pur essendo un processo veloce. Il caposquadra gli lancia un’occhiata indecifrabile, ma non dice una parola – Rinoa si convince che è meglio così.

“Era quel sogno?” chiede Zell.

“Non è la prima volta?” chiede Quistis. Squall annuisce. “Dovremmo parlarne con Cid una volta tornati al Garden di Balamb.”

Zell annuisce, impaziente di tornare a casa e di sapere in che stato sia.

Squall sembra leggergli nella mente. “Prima raggiungiamo il Garden di Galbadia. Fermiamoci qui per la notte.”

“Io vado a riempire le borracce!” annuncia Selphie.

“Preparo i giacigli.” Giusto; non hanno tende né sacchi a pelo, impreparati alla possibilità di dover fuggire da Timber così presto, lasciandosi alle spalle una minaccia su Balamb e una strega. Al momento, Rinoa non è certa di sapere quale sia l’alternativa peggiore.

“Vado a cacciare qualcosa.” Conclude Squall, annuendo ad entrambe. Il suo sguardo si ferma sul fuoco, ancora troppo piccolo per cuocere qualcosa, e su Zell, freddo ma chiaro e preciso.

Rinoa si sente quasi messa da parte mentre ogni SeeD svolge il compito che gli spetta. Sono professionisti, certamente abituati a questo tipo di cose, e Rinoa, lì seduta senza fare niente se non guardarli, è inutile. Per fortuna nessuno ha tempo di badare a lei, anche se si sente sola. Ammira così l’organizzazione dei suoi compagni, la loro velocità, e quasi li invidia.

 

Il castello di Artemisia incombe enorme su di loro, tanto scuro da somigliare ad un’ombra. I cadaveri straziati dei SeeD del futuro non lasciano in pace la mente di Rinoa nemmeno prima dello scontro finale, dove l’ansia e la paura minacciano di sopraffarla. Il silenzio totale, innaturale, non può che aumentarne gli effetti. La mano guantata di Squall prende la sua con delicatezza e stringe piano. Qualcosa nel suo tocco confortante, nella sensazione dei guanti di pelle usurati dal tempo e dagli infiniti combattimenti, le ridà forza. Percepisce un cambiamento simile anche in Squall, come i tratti duri del suo volto tornino alla loro gentilezza nascosta, senza che il suo sguardo si sposti dal castello – ho lo stesso effetto su di lui, realizza Rinoa.

“Ce la faremo.” sussurra lui – non l’avrebbe mai detto a Timber, all’inizio della loro conoscenza. Suona insicuro, uno spiraglio di debolezza solo per lei e nessun altro, ma non si guadagna fiducia in se stessi da un giorno all’altro – ha già fatto passi da gigante.

Nessuno pare volerli interrompere in questo piccolo momento di intimità che si concedono adesso, nella speranza che un giorno non debbano più preoccuparsi del pericolo che li attende. Forse, pensa Rinoa, è il modo di Squall di salutarla.

La lascia andare fin troppo in fretta per i gusti di Rinoa, e si volta verso gli altri. L’insicurezza di prima pare non essere mai esistita. Si comporta da leader, mostrandosi sicuro perché i suoi compagni ne hanno bisogno. Conoscono tutti i rischi e le possibilità fin troppo bene, ma Rinoa sa quanto valgono le apparenze. Timber le ha insegnato questo. “Artemisia sa che siamo qui, ormai.” Dopo aver ucciso ogni mostro messo apposta per intralciare il loro cammino all’interno del suo castello, deve saperlo. “Riposiamoci per qualche ora. Dobbiamo raccogliere tutte le nostre forze.”

Si mettono al lavoro immediatamente, un caos ordinato in cui ognuno sa cosa deve fare. Selphie canta un motivetto sottovoce mentre controlla le provviste, lo stesso che hanno suonato al festival del Garden un’eternità fa. Una delle prime, vere, conversazioni che ha avuto con Squall le ritorna alla mente, insieme al fresco di quella sera, il riflesso della luna sui pannelli di FH, il chiacchiericcio degli studenti del Garden, l’odore di cibo e il divertimento generale. Il tip-tap di Quistis, poi, non si può certo dimenticare tanto facilmente. Sarà quello che ci guiderà fuori dalla compressione temporale, pensa divertita mentre sistema i sacchi a pelo.

Dopo parecchie avventure, ha anche lei un suo ruolo, ora, nel sistemare il campo e nel gruppo in generale. Non sarà una SeeD, non avrà avuto la loro stessa formazione, ma non le pare più di dover correre per raggiungerli. Ha rischiato la vita più volte, insieme a loro, uscendone viva per un soffio, seguendo i suoi principi; è parte del gruppo