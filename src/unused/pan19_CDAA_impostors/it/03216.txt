'Infero, di lasciare alle proprie spalle qualche traccia abbastanza evidente da condurre qualcuno a quelle montagne.

Di norma sono sufficienti tre o quattro ore perché le dita di Draco comincino a tremare. Come farà a resisterne quasi ventiquattro? Stringe le palpebre nel tentativo di trattenere un gemito e per qualche istante rimane così, a occhi chiusi, il sole invernale che gli intiepidisce la pelle senza essere sufficientemente caldo da risparmiargli i brividi di freddo, il capo immerso nel silenzio teso di una macchia di boscaglia nella quale sta per scattare una tagliola.

Se non trova una soluzione al più presto, Draco impazzirà prima ancora che cali il buio. Non gli ha ordinato di rimanere lontano da quella grotta fino a quella notte, e il fatto lo consola, ma non sa quanto il Sigillo possa influire sulla sua volontà dato che dalla sua ubbidienza alle parole dell'Infero dipende la sicurezza del suo padrone.

Si sente stremato, sconfitto, affamato. Il sangue colato dalla ferita sulla sua nuca si è seccato e gli dà la strana sensazione di essere fatto di carta a ogni movimento del collo, trasformando la sua pelle in una macchia tesa e scricchiolante.

Poi, mentre la stanchezza comincia a fargli vacillare i pensieri e ad allentare la sua tensione, si rende conto che un modo per aiutare Draco c'è.

Dormire.

Mentre dorme Draco non sente la necessità di soddisfarlo, perché fare il suo volere significa lasciarlo riposare. Durante la notte, ben più lunga di tre o quattro ore, non ha certo bisogno di svegliarsi a intervalli regolari per impartirgli un ordine. La stessa cosa accade quando è incosciente.

Quindi, se ora riuscisse a prendere sonno, forse l'orologio biologico del Sigillo subirebbe un contraccolpo e concederebbe a Draco un po' di pace.

Harry si stringe più forte le ginocchia al petto, rabbrividendo al pensiero di addormentarsi in presenza di Oakswald, senza la possibilità di tenerlo sott'occhio. Significa abbassare la guarda, mostrarsi del tutto indifesi, in un certo senso arrendersi.

Ma non importa.

Non c'è comunque nulla che possa fare, incatenato com'è a una parete di granito.

Prende un respiro profondo, cercando di inspirare tutta la propria angoscia ed espirarne il più possibile, poi si concede un'ultima occhiata all'Infero, seduto nella stessa identica posizione e con il capo girato verso l'esterno della grotta, gli occhi fissi sullo specchio brillante che è il lago ad appena qualche metro da loro. Il sole illumina la sua pelle bluastra e ne esalta le chiazze violacee.

Harry chiude gli occhi.


Ricorda, mancano tre giorni al nostro matrimonio. 


Ha lo stomaco contratto per la fame e per il dolore di quando Oakswald lo ha schiacciato con la sbarra di ferro, le braccia anchilosate, la gola riarsa, e un possente mal di testa che si irradia dalla nuca fino alla fronte, come un cavallone d'acqua costretto in una bacinella.

Mette a fuoco l'immagine limpida di Draco, scacciando il timore di cosa potrebbe accadere mentre non è cosciente.

Inspira, espira.

 

Si sveglia spontaneamente, senza sentirsi affatto più riposato rispetto a quando si è assopito. Solleva la fronte dalla ginocchia, gemendo per il lieve e fastidioso pulsare che il movimento gli provoca appena al di sopra degli occhi, e allarga le labbra in uno sbadiglio forzato che gli scalda il viso.

- È pomeriggio inoltrato, se te lo stai domandando, - esordisce la voce di Oakswald, poco lontano.

Harry strattona le catene senza rendersene conto, confuso. Per un lungo istante cede al disorientamento e si lascia cogliere dal panico, chiedendosi cosa ci stia facendo incatenato a una parete di roccia, al freddo senza lo straccio di un mantello e con il corpo irrigidito in posizione fetale.

Impiega giusto qualche istante a ricapitolare la propria situazione.

Non ha bisogno di voltare il capo verso l'ingresso della grotta per accorgersi che la giornata sta volgendo al termine: il buio invernale ha avvolto l'antro e il mondo esterno in un unico abbraccio, dissimulando luci e ombre in un unico, uniforme blu fitto.

La figura dell'Infero di fronte a lui è una sagoma indistinta.

Harry si tasta le braccia e le gambe, chiudendo gli occhi nel tentativo di capire se il suo corpo ha avuto di che lamentarsi nel lungo lasso di tempo in cui è stato addormentato. L'unica sensazione estranea e acuita rispetto a quella mattina è un singolare bruciore al bassoventre, come se un cucchiaio l'avesse scavato dall'interno. Si massaggia la zona in questione con il palmo, le sopracciglia corrugate. Non sente dolore, quanto più una specie di fastidioso prurito.

- Ti ho svuotato la vescica, - rivela l'Infero, con quello che alle sue orecchie abituate ai suoi stridori pare un tono di circostanza. Harry sgrana gli occhi. - Una variante dell'Incantesimo Gratta e Netta.

- Non particolarmente piacevole, - aggiunge poi con un sogghigno, - ma sempre meglio dell'umiliazione di sopperire ai propri bisogni al guinzaglio.

Si alza in piedi - le foglie d'edera frusciano sotto i suoi movimenti - e si appoggia alla parete.

- Avrai fame, - sibila.

Harry, la mano ancora premuta sulla pancia, stringe i denti. Ne ha. Da morire. Non mangia dal giorno prima, a pranzo, e anche