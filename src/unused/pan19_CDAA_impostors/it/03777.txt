tasca e tocchi il cellulare appoggiato al piano della cucina. Ancora ti perdi a osservare quel gioco di colori e di contrasti tra la tua pelle e qualsiasi cosa tocchi.

Chiudi gli occhi. Sospiri. Stringi il telefono nella tua mano. Lo guardi. Il tuo dito è fermo, immobile. Così vicino a quel numero 1 che puoi ricordare la consistenza del tasto sotto il tuo dito per quelle mille volte che lo hai schiacciato. Spesso senza nemmeno pensarci.

Schiacciare un tasto. E’ facile. Chiedere aiuto. Questo no, è difficile.

Ma la paura… è troppa.

E alla fine lo schiacci. Piano, quasi con dolcezza, lo sfiori. E quando senti la sua voce preoccupata dall’altra parte di quel filo invisibile che vi collega, le tue parole sono poche.

Semplici. Decise. Tremanti.

“Ho bisogno di te.”

Non c’è bisogno di aggiungere altro. Lui sta per arrivare.

Quando entri in cucina lo vedi lì immobile, appoggiato al muro, le braccia strette attorno a quel busto troppo magro. Ringrazi il cielo che un giorno, tanto tempo prima, con quel suo sorriso un po’ timido ti abbia dato una coppia delle chiavi di casa sua perché… non si sa mai.

Questa è la prima volta che le usi, ma questa è la volta giusta. Perché ora si sa.

Piano, incerto, muovi qualche passo verso di lui. Vorresti parlare, dire qualcosa, ma per la prima volta non sei sicuro di cosa dire. E’ facile per te parlare alle vittime dei serial killer che trovate ancora vive. E’ facile cercare di consolarle, di fargli sentire che tu ci sei per loro, che di te si possono fidare.

Quelle persone, per te, sono degli estranei.

Ma quel giovane uomo fermo contro il muro, con le braccia strette attorno al proprio corpo, ecco… quel giovane uomo non è una persona qualsiasi. Quel giovane uomo è Reid.

Lui, non  è chiunque. Lui è un tuo amico. Un tuo collega. L’unica persona che sia mai stata in grado di far breccia in quella corazza che ti sei costruito attorno quando hai iniziato a fare questo lavoro.

Lui è il tuo ragazzino. Lui è la persona per la quale sei disposto a dare la tua vita. Lui è la persona che ami.

Certo, lui questo non lo sa. Non glielo hai mai detto, e come avresti potuto? Ogni tanto sei terrorizzato dal modo in cui lavora quella mente geniale che si ritrova. E ne sei terrorizzato al punto che la sola idea di parlare con lui di quello che provi… ti paralizza.

Tu, Derek Morgan, ex poliziotto di Chicago, impeccabile agente dell’FBI, profiler da anni… ecco, tu… tu sei terrorizzato da Spencer Reid. Ironico. Ma vero.

Fai ancora un passo verso di lui, poi i tuoi occhi si posano quasi per sbaglio - in realtà tutto pur di non guardare per un attimo lo stato in cui è Reid - sulla bottiglia ferma, immobile, fredda, in mezzo al tavolo.

Ti avvicini e la sfiori, piano.

“No… non toccarla.”

La sua voce flebile ti riscuote e in un attimo torni ad essere te stesso. Il profiler che c’è in te ti dice un milione di cose in quel momento e nessuna positiva. Quella bottiglia dice fin troppo.

Con decisione ti avvicini a lui e gli passi un braccio attorno alle spalle. Lui non ti guarda, ti lascia libero di fare ciò che vuoi. Si fida di te. Completamente. E questo ti piace, non puoi non ammetterlo. Anche se subito dopo averlo ammesso ti senti uno stronzo egoista, perché non è esattamente il momento giusto per pensare al tuo ego.

“Andiamo a sederci un po’ di là, ti va?”

Lui nemmeno ti risponde. Si libera dal tuo abbraccio ed è come se una foglia leggera ti scivolasse accanto mentre lo osservi uscire dalla cucina con passo incerto. Esitante.

Lo segui e resti fermo a osservarlo mentre si lascia cadere, sfinito, sul divano.

“Perché non sei voluto restare in ospedale?”

“Perché non sono malato.”

Risposta veloce. Precisa. Senza esitazione. Da quanto tempo stava provando la risposta a quella domanda? E perché non continua? E’ Spencer, per la miseria. Una frase così non è da lui, da lui sarebbe iniziare con il darti duemila spiegazioni logiche e mediche per cui il suo stato di salute non ha bisogno di un ricovero.

“Puoi portarla qui, per favore?”

“Cosa?”

“La bottiglia.”

“Spencer,  perché vuoi che porti qui una bottiglia di vino?”

Lui non ti risponde, si limita a fissare un punto vuoto di fronte a sé. Sospirando torni in cucina e prendi la bottiglia, appoggiandola poi con cura sul tavolino di fronte al divano. Poi ti siedi a tua volta, attento a lasciare a Spencer lo spazio che gli serve per non sentirsi oppresso dalla tua presenza.

“Voglio bere quel vino,” mormora piano poco dopo, “non è quello che fanno le persone normali, Derek? Bere per dimenticare, giusto? E’ così che si fa nel mondo delle persone normali?”

Quelle parole ti spiazzano. Il tono della sua voce ti spiazza. Hai