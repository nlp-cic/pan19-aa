sbronzo avrebbe dovuto possedere un minimo di discernimento. Invece no. Canti, balli, mani battute più o meno a tempo… quali che fossero le sue intenzioni, Stiles aveva dato fondo all’intero repertorio.
Derek avrebbe dovuto mollarlo dov’era; che si arrangiasse, così imparava a fare il pagliaccio. Il fatto che non avesse cuore di abbandonarlo la diceva lunga su quanto si stava rammollendo.
Con un sospiro lasciò la terrazza e poi il silenzio rassicurante del loft per fiondarsi giù per le scale – l’ascensore ci metteva secoli ad arrivare – verso uno Stiles che nel frattempo aveva cominciato a imprecare. Meglio salvarlo prima che lo bersagliassero con un’altra secchiata d’acqua, ancora più aggressiva.
«Alla buon’ora!» lo apostrofò Stiles non appena Derek lo ebbe raggiunto. «Volevi metterci più tempo? Solo perché è estate non vuol dire che non posso prendermi una polmonite, sai? Sono umano e cagionevole, tutto bagnato e tu hai dei vicini orribili. Ooorribili! Soprattutto quella vecchiaccia… quella brutta…»
Derek ringhiò per zittirlo e solo per puro miracolo riuscì a resistere alla tentazione di dargli un pugno in testa per sedarlo e caricarselo in spalla. Non sapeva di che vecchia Stiles stesse blaterando, ma non gli mancava che di sentirsi accusare di aver aggredito il figlio dello Sceriffo.
«Vieni su e sta zitto!» soffiò, e non aggiunse una parola finché non furono di nuovo al chiuso, lontano da occhi e orecchie indiscrete. Stiles, invece, com’era prevedibile, non tenne a freno la lingua nemmeno per mezzo secondo.
«Guarda cosa mi costringi a fare!» stava recriminando anche in quel preciso momento, con un dito puntato dritto contro il petto di Derek, incurante del fatto che ai suoi piedi si stava formando un pantano in miniatura. «No, ti rendi conto? Potevo… non lo so… rimanere ferito?»
Derek inarcò un sopracciglio. «Da una secchiata d’acqua?»
«Oook, amico, va bene, magari non ferito, a parte che nell’orgoglio. Fa male anche quello, sai?»
Derek era indeciso se perdere la pazienza e sbatterlo fuori a calci o scoppiargli a ridere in faccia.
«Tu non sai nemmeno cosa sia l’orgoglio, Stiles» sentenziò, fissandolo con l’espressione più carica di disdegno che era capace di sfoggiare. «Se no non saresti ridotto come una spugna da strizzare.»
Stiles gli fece una boccaccia. Derek sollevò gli occhi al cielo, sbuffò e aggiunse: «Vado a prenderti dei vestiti asciutti».
«No, sul serio, è tutta colpa tua! Se non fossi un musone asociale io non dovrei fare i salti mortali e beccarmi docce gelate solo per cercare di farti sorridere. Hai idea di quanto ci ho messo a trovare il pezzo giusto per farti capire il concetto? E che facesse anche sorridere, ecco. Le playlist non si creano mica da sole! Però mi sono detto: “Funziona! L’ultima volta Derek ha quasi sorriso. L’ho visto. Sono sulla buona strada”. E invece guardati, guarda che faccia che hai. Sei così… così…» D’un tratto Stiles sembrava parecchio incazzato e un po’ malinconico. «Cazzo, Derek, sono tutti fuori a divertirsi nella Riserva, ma tu no. Tu non ci vieni mai, tu… tu… devi per forza mettere il muso e rimanere qui a… scommetto che… sì, scommetto che te ne stavi qui al buio a gongolare perché sei così bravo a deprimerti in solitudine. Urrà!» esclamò con un gesto esagerato delle braccia. «Una medaglia per Derek che è campione di broncio! Meglio rimuginare su quanto fa schifo la vita che rotolarsi tra le foglie e ululare alla luna insieme ai tuoi amici. Non si sa mai che ti scappi di lasciarti andare.»
Derek sentì la rabbia montare. Stava per abbaiare una qualche cattiveria in risposta, quando le parole gli morirono in gola. Stiles aveva ragione, era quella la cosa peggiore. Per quello Derek si sentiva furioso.
Prima che Stiles arrivasse a importunarlo con le sue stronzate musicali, Derek era stato davvero impegnato a deprimersi. Con la luce della luna che spioveva dagli ampi finestroni del loft e il desiderio del suo Lupo interiore che continuava a pulsargli nelle vene, spronandolo a seguire la sua vera natura, Derek si era rigirato per ore e ore.
Al diavolo! Dire che non voleva unirsi agli altri mentre scorrazzavano per la Riserva era un’emerita cazzata. Lo desiderava eccome. Avrebbe voluto andare con loro a ogni luna piena, ma a che scopo? Solo per rovinare loro la festa? Per ammorbarli con il suo muso lungo, come lo avrebbe chiamato Stiles? Tanto anche se si fosse lasciato coinvolgere alla fine avrebbe comunque trovato una scusa per sentirsi infelice. Nella Riserva avrebbe potuto passare del tempo con il branco in una maniera di cui aveva una nostalgia profonda, solo che tra quegli alberi erano in agguato anche un sacco di brutti ricordi e di brutti pensieri. Derek preferiva non rischiare di riversare un eventuale malumore improvviso su Scott e su tutti gli altri, Stiles compreso. E sì, si rendeva conto di essere mediamente patetico, grazie tante.
Ah! Così imparava a regalare a Stiles mezzi sorrisi che chissà che idee gli avevano messo in testa. Poi per forza