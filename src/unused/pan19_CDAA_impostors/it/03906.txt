ambiguità di fondo che non permette di fissare limiti tra realtà ed immaginazione, e il risultato è che a volte sembra tutto troppo assurdo, vero o finzione che sia.

Questa è una di quelle volte.

Natalie si lecca le labbra con un'espressione concentrata sul viso, e Sophie osserva l'azione con gli occhi socchiusi, immaginando come sarebbe baciarla adesso, sulle labbra ancora umide di saliva, ignorando fan, colleghi e telecamere. Non dovrebbe perdersi in fantasie in momenti come questo, ma non è colpa sua se sono i momenti come questo a prestarsi di più alle sue fantasie.

Se dovessero domandarle ancora una volta com'è lavorare con Natalie Dormer, è così che risponderebbe: è bellissimo. Lei mi tortura.

Sotto al tavolo, il piede nudo di Natalie sfiora la sua caviglia. Non l'ha guardata nemmeno di sottecchi, ma in qualche modo deve aver avvertito qualcosa. A volte quella donna le fa davvero paura.

Con un colpetto di tosse, Sophie smette di fissarla e si gira di nuovo verso il pubblico, sorridendo con un'allegria un po' troppo forzata. Senza volerlo copia il gesto di Natalie, e si lecca le labbra. Natalie intanto prende la parola, e mentre risponde alla domanda di un fan inizia a giocare con il cinturino delle sue scarpe, sfiorandolo e tirandolo leggermente con le dita del piede.

Sophie è costretta ad ammirare sia la sua capacità di multitasking sia il modo in cui riesce a continuare un discorso di fronte a centinaia di persone mentre di nascosto molesta una sua collega.

Più tardi, quando Sophie le chiederà che diamine pensava di fare, sa già che la risposta sarà qualcosa tipo: “è più divertente recitare di fronte al pubblico di una comic-con, non credi?”, e lei, non sapendo cosa rispondere, scuoterà la testa e le darà della stronza senza crederci troppo, solo per farla ridere.

 

*

 

Il più tardi non arriva se non prima di sera, quando tornano in albergo dopo una lunga giornata di interviste. Sono tutti abbastanza stanchi, Lena e Pedro non vedono palesemente l'ora di isolarsi, Maisie sembra pronta a crollare sulla prima superficie orizzontale disponibile, e Sophie stessa non disdegnerebbe affatto l'idea di calciare via le scarpe ed addormentarsi in una vasca colma di acqua bollente e schiuma colorata.

Invece finiscono col trovarsi nel mezzo di una piccola festa, con in mano flûte colmi di champagne, circondati da persone che nessuno è davvero sicuro di conoscere. Imprevisti del mestiere.

È divertente attraversare la sala chiacchierando con gente sempre nuova, inciampare in conversazioni altrui per sbaglio, rimanere per uno scambio di complimenti, ridere per una battuta già dimenticata pochi minuti dopo, girarsi verso qualcun altro e cominciare daccapo.

Intanto i camerieri continuano a riempirle il bicchiere e nessuno si sente in colpa, perché è vero che Sophie è appena appena maggiorenne, ma in fin dei conti è solo champagne. Bisogna passarci per scoprire che ubriacarsi con lo champagne è fin troppo possibile.

Il risultato, comunque, è che quando raggiunge Natalie, Sophie ha la testa leggera, la lingua leggermente impastata ma la parlantina libera. Il risultato è che le passa le braccia intorno alle spalle e balla con lei una specie di lento senza musica, ridendo piano, le fronti premute l'una contro l'altra, le mani di Natalie sui suoi fianchi, i suoi occhi troppo blu, la sua bocca troppo vicina. Il risultato sono confessioni imbarazzanti snocciolate l'una dopo l'altra, tutte attribuibili all'affettuosità tipica degli ubriachi, eccetto l'ultima.

Natalie si lecca di nuovo le labbra e di nuovo Sophie la fissa, immaginando ancora una volta di baciarla. Baciarla fino a toglierle gli ultimi rimasugli di rossetto, fino ad arrossarle la bocca con piccoli morsi, e poi scivolare in basso, lungo la curva elegante della gola, e più giù ancora, verso i piccoli seni nascosti dal vestito accollato che Sophie riesce comunque ad avvertire contro di sé.

E fin qui non c'è niente di strano perché ha già avuto pensieri del genere prima di quel momento, anche se di solito preferisce averli nella privacy del suo letto, dove una mano può rimediare all'inevitabile frustrazione che li segue, invece che in sale di alberghi gremite di gente dove non può fare altro che arrossire, ma non è questo il punto.

Il punto è che si china in avanti, il volto vicinissimo a quello di Natalie, e invece di una battuta per cambiare argomento è la verità quella che le soffia sulle labbra.

“Ho voglia di baciarti.”

Semplicemente. Perché le cose semplici sono le migliori. Non le più facili da ottenere, ma le più oneste. Le meno ambigue.

“Ho voglia di baciarti”, si ripete mentalmente. Suona bene. Suona sincero.

Natalie la guarda con la testa appena inclinata di lato. Non sembra stupita né imbarazzata. Solo curiosa.

“Davvero?”, domanda un attimo dopo.

Sophie, che sta lentamente realizzando la differenza tra pensare e dire, e le relative conseguenze della seconda azione (Natalie ha sentito. Natalie sa. Natalie non può non sentire/non sapere più quello che ha appena sentito/saputo. Ommioddio che cazzo ho combinato) spalanca gli occhi e non sa bene cosa fare. Ridere come se fosse tutto uno scherzo? Impossibile, non si