spalla: «Sono disperato,» disse.
«Bevi,» gli suggerì l’amico ridendo. «Io faccio così.»
«Non è quel tipo di disperazione: mi sono incaponito in un progetto e più i giorni passano, più mi domando se io sia effettivamente in grado di portarlo a termine.»
«E’ qualcosa di scrivere?» Jehan annuì. «Allora quanto è vero che il mio bicchiere è vuoto ce la farai. Questo almeno lo so.»
Jehan si sporse per assicurarsi che il bicchiere fosse realmente vuoto e quando se ne fu assicurato ricompensò l’amico per la fiducia, comprandogli una bottiglia nuova, e del vino migliore.
«La tua gentilezza mi commuove,» disse Grantaire baciandogli una guancia e Jehan rise.
«E’ gratitudine, non gentilezza, perché ho intenzione di usarti.»
«Ooooh, allora suppongo che dovrò baciarti ancora, dato che amo essere usato da te.»
Jehan lo colpì con il gomito alle costole. «Non in quel senso, e lo sai: oramai mi sono convertito alla monogamia.»
«Devi avermelo accennato,» mormorò Grantaire grattandosi una guancia. «Ma come prima cosa non puoi pretendere che un uomo abbandoni senza nemmeno la minima lotta le sue passioni e in secondo luogo cerca di comprendere quanto io sia afflitto, confuso e incuriosito dall’essere umano – se di un essere umano e non di un dio o demone si tratta – che sia riuscito a metterti un guinzaglio e legarti alla sua staccionata.»
Jehan rise. «Non affliggerti per me, perché non sono stato legato ad alcuna staccionata e anche se così fosse ne sono comunque felice: questo amore mi provoca una gioia incredibile, mi soddisfa e mi completa, perciò non pensar male della staccionata che mi trattiene, perché io non ho alcuna intenzione di lasciarla, e questo credo dovrebbe aver chiarito anche la tua confusione sull’argomento.»
«Sei innamorato,» disse Grantaire, stringendosi tra le spalle. «Nessuna novità o bizzarria in merito, tu lo sei sempre.»
«Sono innamorato della Natura e dell’Amore e da ciò che insieme possono creare, ma di un’unica persona in quanto tale, con tutti i suoi difetti? Ed esclusivamente poi? No, Grantaire, questa è davvero la prima volta e… ma per tutti gli dei!» Gridò poi all’improvviso, pieno di indignazione. «Io vengo da te per chiederti un aiuto e tu che fai? Mi distrai, mi fai parlare d’altro, e di cose che non ti riguarderebbero e che io ti confido solo perché mi sei molto caro, nonostante io abbia giurato di mantenere il segreto.»
«Giurato?» Grantaire era divertito e sorpreso
«Tu mi conosci davvero troppo bene: no, non giurato, perché non mi è stato permesso, ma se n’è discusso e mantenere il riserbo è parso a entrambi la scelta migliore, considerando che vi sono problemi più urgenti di qualunque pettegolezzo.»
Grantaire sbatté le palpebre, guardò il vino nel suo bicchiere, un’occhiata veloce alla stanza piena di giovani fieri e sognatori, e poi ritornò a guardare Jehan con una nuova luce negli occhi. «Se mi avessi detto direttamente il suo nome la sua identità forse mi sarebbe rimasta più segreta, temo…»
Le guance di Jehan si tinsero di rosso – un bel rosso, pensò Grantaire, doveva riuscire a tenere a mente la sfumatura e non perdere il desiderio di riportarla su tela – e il poeta sospirò. «Sono un idiota, ma suppongo di non poter fare a meno di parlarne dato che è l’unica cosa che vorrei fare: vantarmene! Ma lui lo odierebbe, non è vero?»
«Credo che proverebbe un risentimento che ti sarà difficile fargli scordare, nonostante i tuoi talenti.»
Jehan lo colpì nuovamente col gomito, ma con più gentilezza, come se l’avesse fatto solo perché si trattava di un principio e non di un’arrabbiatura genuina, e dopo qualche attimo di silenzio sospirò, ricadendo contro lo schienale della sedia. «E’ inutile parlarne ulteriormente, o finirò per fare altri danni: sono venuto qui a chiederti aiuto e ora che mi hai spinto a farti le mie confidenze ti costringo a prestarmi almeno la tua attenzione.»
«Sono il tuo schiavo!» Dichiarò Grantaire ad alta voce. «Anche se non so che aiuto tu possa aspettarti da me: tu sei il padrone delle Parole, o comunque il loro Cerimoniere, io invece mi limito a mischiare quelle poche che so per farmi comprendere dai miei simili – o superiori! – e qualche volta nemmeno mi riesce. Però chiedi, perché te lo devo, se non altro per il vino che mi hai offerto.»
Jehan gli sorrise e gli baciò la guancia: «Non ti chiederò nulla che so essere al di fuori delle tue competenze, dunque non hai scampo. Il mio problema è dunque il seguente: mi sono incapricciato con l’idea di imbarazzare Combeferre – non permetterti di dire nemmeno una parola, né di ridere – ma pare che non vi sia nulla che io sia in grado di scrivere che abbia questo potere. Come smuovere un medico e un conoscitore dell’animo umano con sensazioni o descrizioni puramente anatomiche? Impossibile! E mi sono spinto, Grantaire, mi sono spinto più in là di quanto sia disposto a confessare e dunque sono qui a supplicarti: cosa lo