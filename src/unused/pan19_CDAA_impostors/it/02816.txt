alla volta, attraverso i racconti sulla Regina Cattiva e attraverso qualche segreto che lei stessa ha lasciato trapelare senza volerlo. Hai scoperto che dietro la sua maschera di crudeltà e insensibilità c'è in realtà un cuore spezzato non solo dall'amore ma dalla vita stessa, e ti sei trovata ad ammettere che forse crescere con una madre che distrugge i tuoi sogni è peggio che non averne una, che forse perdere un amore a causa di quella stessa madre è peggio che perderne uno che era sembrato non essere abbastanza. In qualche modo sei riuscita a vedere oltre le apparenze di quella donna odiata da tutti in entrambi i mondi, e ti sei affezionata a lei. Hai riconosciuto nei tratti rilassati del suo viso la felicità che era riuscita a ritrovare grazie a Henry, e sei stata contenta che qualcosa avesse finalmente buttato giù le barriere dietro cui lei stessa si era si era nascosta, ed era stato più facile credere di poter far crollare quelle che la vita ha fatto alzare anche a te

Ecco perché sono state proprio le sue parole a ferirti, ecco perché il suo sguardo e il suo “Sei proprio come tua madre.” si sono aggiunti al vuoto che già minacciava di riempire il tuo cuore.

Una volta Mary Margaret ti ha detto di non smettere mai di sperare perché la felicità trova sempre chi la merita, ma se ti sei abituata fin troppo facilmente al mondo delle fiabe è anche vero che ancora non riesci a credere davvero alle sue parole – troppo serene, troppo sognatrici per chi, come te, ha dovuto imparare sin da piccola ad avere a che fare con la realtà. E poi se la felicità è qualcosa che si merita, ti dici, allora tu hai già perso in partenza; ci sono troppi errori nel tuo passato, troppe cose giuste fatte per la ragione sbagliata e troppe cose sbagliate fatte per quella giusta. Henry ne è la prova vivente, è stato il primo a cadere vittima della tua concezione di giusto e sbagliato, e sai che in fondo non ti ha ancora del tutto perdonato – come d'altra parte tu non hai ancora perdonato i tuoi genitori per aver lasciato te.

 

Continui a rovistare tra i mobili e nel frattempo cerchi di convincerti che questa sera non stai scappando, ti dici che ormai non lo farai più – non nel modo in cui eri abituata, almeno, con un mucchio di vestiti dentro una valigia e lunghi viaggi nel tuo Maggiolino giallo – perché una parte di te in fondo crede ancora che tutto si possa risolvere. E allora non ha più senso scappare dalla vita e lasciarsi i problemi alle spalle, soprattutto ora che hai accettato che la tua vita è qui e fuori non troveresti niente, perciò sai che tornerai. Ultimamente torni sempre – per Henry, per la tua famiglia, soprattutto per te – così come tornano tutti.

Henry è stato il primo a tornare, a ricordarti i rimpianti del tuo passato e a renderti incapace di dire di no. È stato il primo a farti arrendere e a darti coraggio, e a lui sono seguiti i tuoi genitori, con quasi più scuse che rimpianti, a stringerti in abbracci che credevi non avresti mai avuto.

Dopo di loro è tornato anche Neal. Lui è piombato in quella nuova vita che avevi imparato a conoscere sconvolgendola di nuovo, solo per farti poi ammettere che tutti gli sforzi fatti per dimenticare il suo volto erano stati vani, perché in fondo tu non hai mai smesso di amarlo.

Neal è tornato, ma poi ti ha lasciata di nuovo. In un mondo in cui i gesti eroici sono all'ordine del giorno, in cui sacrificare la propria vita per una giusta causa non ha mai fatto vacillare il coraggio dei più puri di cuore, lui ha esalato il suo ultimo respiro tra le tue braccia e tu non hai potuto fare niente per salvarlo.

Eppure, nonostante questo e il cinismo che ti ha sempre contraddistinta, quando stasera hai riabbracciato i tuoi genitori e tuo figlio hai creduto davvero che il lieto fine potesse esistere. Ed è proprio quando accorgi di averci sperato con tutta te stessa che senti la disperazione invaderti, perché hai provato a lasciarti andare e la caduta è stata più violenta di quanto potessi sopportare.

 Ti lasci sfuggire uno sbuffo, e prima ancora che riesca a pensare a come affrontare quello che provi, una voce alle tue spalle ti fa sussultare. 

“Bastava chiedere, dolcezza.” Hook sorride, ammiccando come al solito, poi sfila la sua fiaschetta personale dalla tasca della giacca e la agita proprio davanti al tuo viso. Non l'hai sentito arrivare e ti chiedi da quanto tempo sia lì, se ti abbia visto asciugarti quella lacrima dispettosa e se abbia sentito la frustrazione che stringevi tra i denti. Poi ricordi che non ha importanza, perché se lui è lì immagina già tutto, sa cosa ti passa per la testa e cosa ti fa stringere il cuore.

“Sei un libro aperto per me, Swan.” ti aveva detto una volta, aggrappato al tronco di un Fagiolo Magico, ed era stato sincero.

È per questo che sei grata che sia stato proprio lui a raggiungerti, lui che il suo lieto fine non l'ha ancora avuto, lui a cui non hai bisogno di spiegare niente – né della tua rabbia e delusione né del dispiacere che provi per aver ferito Regina senza volerlo, perché lui è