ora così perfidamente chiara e definita, distinta. La più familiare. La prima a cui il suo cuore avrebbe sempre risposto.



«Aster».



Forse. Forse era l’unica cosa, in effetti, in grado di abbatterlo; lui e il suo impegno. 



«Basta così».



Una volta per tutte.


 

«Aster?».

Spalancò gli occhi e scalciò le coperte nel mettersi repentinamente a sedere, fissando con sgomento chi aveva davanti.
Yuno ricambiava il suo sguardo stralunato con uno giusto un po’ sorpreso, più aperto e quasi incuriosito da quella reazione. Aster, dal canto suo, sentì un brivido lungo tutta la schiena. L’altro quasi non batteva ciglio in quel suo pacato osservarlo, il che, alla luce di quel sogno ancora così fresco, gli fece desiderare di essere in grado di concentrare la propria attenzione su qualunque altra cosa che non fosse lui. Perché stavolta aveva fatto male. Lo aveva sentito chiaramente, quel dolore all’altezza del petto, il senso di costrizione — una gabbia senza via di fuga — ad ogni battito del cuore. La mano, tremante, si era stretta proprio su quel punto della maglia da cui dipartiva tutta la sofferenza accumulata nel tempo, nascosta nei giorni e sfogata durante le notti; completamente esposta, messa a nudo sotto lo sguardo di chiunque avrebbe potuto vederlo in quel momento  — di Yuno, che aveva seguito quel movimento e su quello stesso punto aveva posato il suo interesse; lui che tra tanti era diventato il testimone di quella che era l’esternazione più controllata del suo panico. Se lo sentiva addosso come fango denso, così pesante e vivido che Aster, guardando il compagno, per un interminabile attimo non era stato in grado di scindere il sogno dalla realtà. 


Pronto all’ennesima esortazione a fermarsi.


Non era mai successo. Da semplice comparsa, Yuno non era mai stato l’antagonista dei suoi incubi. Lo aveva sfidato, bonariamente ripreso su un errore da niente di una mossa qualunque, sostenuto quando chiunque altro avrebbe già rinunciato. Persino in un sogno. Cosa era cambiato, allora? La loro rivalità era giunta ad un tale punto da tormentarlo anche nell’inconscio? No, non era quello. Non era stato il loro eterno confronto a creare la manifestazione della sua paura più grande — che Yuno lo rinnegasse, come rivale e come persona, smettendo di credere in lui anche quando pareva essere l’unico disposto a farlo fino alla fine. Gli aveva sempre dato quell’impressione; di credere in lui molto più di quanto non sarebbe mai riuscito Aster stesso: questo era il nucleo di quel sogno.

«Stai male?».

La voce incolore di Yuno lo fece sussultare, troppo vistosamente perché l’altro non se ne accorgesse, ma non commentò. Aster scosse in fretta la testa in diniego, stropicciando un sorriso scherzoso mentre si scombinava i capelli, a disagio.

«Ho mangiato troppo a cena,» improvvisò, ridacchiando. «e sai che la Sorella dice sempre di non esagerare prima di andare a dormire? Ecco, io ho esagerato!».

«Non hai toccato nulla a cena».

Aster dovette mordersi la lingua per trattenersi dal chiedergli perché mai lo avesse guardato quando erano a tavola piuttosto che pensare al cibo. Il fatto che non fosse riuscito a dissimulare davanti a lui, oltretutto, lo fece quasi sentire in colpa per aver mentito ed essere stato subito colto in flagrante. Yuno, infatti, continuava a scrutarlo con quei suoi occhi apparentemente imperturbabili e il viso inespressivo alla vista di molti; Aster era sempre stato l’unico a cui avesse permesso di vederlo, il solo a ricevere un sorriso sincero da quella bocca così seria e taciturna, raro testimone dei suoi mascherati segni d’affetto.


Che succederebbe, se tutto cambiasse?


Rafforzò la presa sulla maglia al solo pensare ad un’eventualità del genere, abbassando il capo. Cosa avrebbe fatto se il ragazzo del suo sogno si fosse riscontrato, un giorno, in quello che gli stava di fronte nella vita vera? Avrebbe continuato a spingersi testardamente tanto oltre, se la ragione che gli dava la forza per farlo avesse smesso di alimentare le sue convinzioni? Se Yuno, improvvisamente, si fosse reso conto che non valeva la pena credere in uno sconfitto in partenza, Aster si sarebbe fermato? 


Yuno lo avrebbe lasciato indietro senza voltarsi?


Ebbe la sensazione che gli occhi gli si facessero più pesanti, annebbiati da quel timore che aveva taciuto per un tempo che non avrebbe neanche saputo definire — forse sin da quando i poteri di Yuno avevano iniziato a manifestarsi, al contrario dei suoi, segnando il primo vero passo avanti dell’uno rispetto all’altro. Il terrore di restare l’incapace d’eccezione per cui nessuno avrebbe speso un briciolo d’interesse e incoraggiamento.


Di trovare Yuno tra le fila di chi lo disprezzava.


«Torna...» cominciò, sottile come il rumore di un fuscello che si spezza, senza sollevare il capo. «Torna a dormire. Ti ho svegliato io, vero? Adesso sto... bene, sono anche stanco! Perciò buonanotte» concluse a voce un po’ più alta, tirandosi le coperte fin sopra le orecchie.

Yuno, tuttavia, era ancora lì vicino — sentiva il peso del suo corpo sul bordo del materasso — ed era certo che stesse fissando il bozzolo in cui si