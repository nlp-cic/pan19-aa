sufficiente da non poter sentire cosa
si dicevano. Angelo era coricata accanto alla sua padrona, e sembrava accettare
la presenza di Squall - sembrava quasi approvarla, nel suo adorante modo canino
di approvare le cose degli umani.

Squall parlò poco, quella notte, ma
era tutto nei suoi occhi azzurri quello che provava per lei, quello che non
riusciva a dire, o meglio: che non voleva ancora dire. Rinoa gli parlò della
sua vita di bambina, delle favole, delle felicità piccole e semplici che
provano i bambini, del suo vestito che aveva fatto a maglia, quasi un anno e
mezzo prima, per una lunga punizione di un padre troppo assente e troppo
rigido. Squall ascoltò, annuì, tirò fuori una mano dal sacco a pelo e la
allungò in mezzo a loro, perché lei potesse stringerla.

Lei la prese sorridente.

Era qualcosa, si disse, e
sicuramente le bastava guardare quegli occhi azzurri per trovare il suo
Principe delle fiabe, quello che l'avrebbe portata via dal castello buio e
freddo verso la felicità di un sole che sorgeva all'orizzonte.

IX
Il primo bacio sotto a un'enorme luna bianca, la stella cadente, la vittoria e
il suo sapore dolce di piace, la notte fredda e il suo corpo caldo... era tutto
troppo romantico perché la fantasia di Rinoa non galoppasse.

Anche se il passaggio dall'avere la
bocca aperta per la sorpresa di quel sorriso all'averla socchiusa per il bacio
era stato un po' brusco, molto terra terra, non il massimo del romanticismo,
insomma, era tutto il resto a creare l'atmosfera. Sì, Squall era un po'
imbranato, era introverso e timido, aveva paura di non essere all'altezza, ma
non si rendeva conto che era semplicemente l'essere baciata da lui a farla
tremare di emozione.

Le favole questo non lo
raccontavano, e Seifer non glielo aveva fatto vivere, e quindi non era pronta
in nessun modo a quello che provò. All'inizio ci fu un totale silenzio di
sensazioni, una tensione per l'anticipazione di quello che stava per succedere fino
alla spasmodica attesa che succedesse davvero. Adorò praticamente tutto: dai
capelli che le pungevano il viso, sospinti dal vento, al sapore di vino bianco
della sua bocca, alla carezza leggera della sua lingua, all'esitazione del
primo contatto romantico, al piccolo soffermarsi proprio di fronte alle sue
labbra. L'intensità del suo sguardo, la forza delle sue braccia intorno alla
vita, la sensazione dei suoi vestiti contro la pelle... tutto si raccolse in un
groppo che le si fermò nello stomaco, e poi esplose all'improvviso, come se si
fosse preso il tempo di maturare, e lei si sentì tremare le mani e le
ginocchia, e si appoggiò più forte a lui, che la sostenne con naturalezza
continuando a baciarla.

Da quel momento, a Rinoa parve
davvero di vivere in una favola. Squall insieme agli altri era ancora piuttosto
freddo e taciturno, ma a porte chiuse, quando erano soli, era dolce e protettivo
quanto immaginava dovessero essere i principi. E anche l'atmosfera continuava a
essere perfettamente adatta a farle galoppare la fantasia: la pace, le vacanze,
le feste a cui erano invitati per celebrare la loro vittoria, i sorrisi e i
baci di Squall, il suo farsi sempre più sicuro e audace con lei, fino alla
notte per lei indimenticabile in cui sfuggirono alle celebrazioni della libertà
di Timber per chiudersi nella camera d'albergo di Rinoa e fare l'amore per la
prima volta.

C'era stato qualcosa, in quel suo
darsi a lei senza remore, come se fosse certo che non lo avrebbe mai lasciato,
che convinse Rinoa che forse non era un Principe Azzurro tipo, ma era la
perfetta eccezione che confermava la regola. Certo, probabilmente i principi
delle fiabe erano più romantici, meno imbranati con il sesso, più loquaci e
capaci di dichiarazioni d'amore in grado di far vergognare se stesso Romeo, ma...
Squall era diverso, ed era di quella diversità, di quell'atipicità che si era
innamorata.

Il capo delle Volpi aveva avuto ragione,
quando le aveva detto che da qualche parte il suo principe c'era, pensò Rinoa
accoccolata sul petto di Squall, che respirava profondamente nel sonno.

Avrebbe anche dovuto dirle, però,
che nessuna storia umana terminava con 'per sempre felici e contenti'. Ma di
questo Rinoa se ne sarebbe resa conto solo molto tempo dopo.

Quella notte, avvolta dalle braccia
di Squall, dalle lenzuola un po' più pesanti dell'autunno inoltrato, dalla
sensazione meravigliosa del contatto con il suo corpo nudo, pensò solo che non
poteva esserci formula di chiusura migliore.

X
Il problema vero venne dopo, quando Rinoa, accecata dall'amore e dalla sua
illusione di felicità perfetta, si trovò a scontrarsi con la realtà molto più
prosaica delle cose.

Com'era prevedibile, la situazione
di pace non durò molto; Galbadia, allo sbando senza il suo presidente,
assassinato da Artemisia durante la parata, si trovò a vivere una serie di
ribellioni che resero particolarmente pesante la vita del governo di passaggio.
Esthar, che si affacciava solo in quel momento ai rapporti con gli altri paesi,
dovette spesso rivolgersi alla SeeD per missioni per lo più diplomatiche; e