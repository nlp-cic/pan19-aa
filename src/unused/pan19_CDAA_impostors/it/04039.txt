che Juantorena aveva notato sin dal suo arrivo a Trento, quando aveva appena quattordici anni. Quella e l'incredibile naturalezza ed armonia del suo tocco. 

I due erano rimasti in silenzio per un po’, poi il cubano aveva ripreso la parola.

“Ed è un predestinato” aveva commentato, senza distogliere lo sguardo da Giannelli.

Poco dopo era arrivata la replica, inaspettatamente seria, di Ivan.

“Così pare”

Quando Osmany si era voltato ad osservarlo, l'aveva trovato a seguire con attenzione i movimenti di Simone, lo sguardo finalmente scevro da ogni traccia di arroganza. Per una volta, non aveva avuto nulla da ridire.


Agosto 2015


 

Giunta la fine di agosto, Osmany si era ritrovato a sentire la mancanza delle battutine allusive di Ivan. Tornato a Trento in occasione dell’amichevole della Nazionale contro l’Argentina, aveva percepito sin da quanto aveva messo piede nello spogliatoio che le cose erano cambiate. In meglio o in peggio, questo non l’aveva ancora capito. Tutti, dai giocatori ai massaggiatori, risentivano ancora dell’effetto della cacciata di Rio. Difficilmente ne parlavano; solo la sera tardi, nel silenzio ovattato dell’hotel nel quale alloggiavano, ogni tanto l’argomento veniva toccato, con la tipica circospezione riservata ai tabù. Per il resto, erano sospesi in un limbo tra il tentativo di fingere che nulla fosse avvenuto e la consapevolezza di come questo fosse impossibile.

I cambiamenti erano tanti, e tangibili. Blengini aveva preso il posto di Berruto, Ivan e Giulio erano tornati. Dragan e Luigi no. E Simone si ritrovava ad avere in mano le chiavi del sestetto italiano, dopo le giornate strazianti trascorse in Brasile (Osmany non lo sapeva, ma quell’estate per la prima volta Simone aveva desiderato di essere ovunque tranne che lì, per la prima volta aveva detestato la Nazionale maggiore). La tensione che fino agli avvenimenti di luglio aveva regnato nello spogliatoio aveva lasciato il passo a una sorta di incertezza. Nessuno sapeva cosa aspettarsi, come muoversi.

In tutto questo, Osmany osservava il suo personale incidente.

Ivan aveva smesso di scherzare con Simone. Il terrore del cubano era che gli recriminasse l’aver sostituito il suo amico Dragan (come se il ragazzo non ne sentisse già abbastanza il peso; Osmany aveva passato innumerevoli ore in videochiamata su Skype a rassicurarlo sulla faccenda). D’altra parte, Simone sembrava voler stare il più possibile sulle sue, dopo essere stato trascinato in uno dei più grandi scandali della Nazionale italiana appena un paio di mesi dopo il proprio debutto (un record che Osmany un po’ gli invidiava, anche se non l’avrebbe ammesso nemmeno sotto tortura). Juantorena non percepiva una reale ostilità, non ancora almeno. Temeva però che il rapporto tra i due si fosse incrinato e si stesse avviando verso un prematuro deterioramento. E se l’idea di una relazione tra loro l’aveva spaventato sin dal primo istante più di quanto avrebbe fatto una lesione al crociato, nemmeno l’immagine dei due che si guardavano in cagnesco, inficiando ogni buon proposito a livello di spirito di squadra, giovava ai suoi nervi.

Si era soffermato più volte dunque, durante l’allenamento di rifinitura, ad osservarli, entrambi insolitamente seri, sentendo la mancanza del Simone sorridente e, incredibile a dirsi, dell’Ivan strafottente. Era stato solo al termine della sessione, quando stava facendo stretching accanto a Giannelli, che Osmany aveva percepito i pianeti riallinearsi. Ivan si era avvicinato guardingo, usando come scusa il dover raccattare proprio l’asciugamano alle loro spalle, che a quanto pare non poteva sopportare di essere abbandonato a sé stesso su una sedia. Lo Zar aveva poi fissato il palleggiatore per qualche istante, prima di esclamare un lapidario “sei bravo” e allontanarsi. Osmany aveva percepito Simone tirare un sospiro di sollievo e lui stesso si era sentito più leggero. Quando pochi minuti dopo si era avviato verso gli spogliatoi, aveva avuto la sensazione che qualcosa fosse cambiato.

La possibilità di un incidente era ancora lì, ma almeno avevano evitato il disastro aereo.

Surprise surprise, ho deciso che quattro capitoli erano decisamente pochi, per cui questo non è l'ultimo ma il penultimo.Tanti abbracci a chi legge e a chi recensisce <3


Dicembre 2015


 

Nonostante gli avvertimenti e gli scongiuri di Osmany, l’incidente era avvenuto appena qualche mese dopo, e l’urto era stato udito da tutti. Almeno, da tutti coloro che erano presenti quando in occasione delle festività natalizie Pippo aveva deciso di organizzare una serata a casa propria a base di pizza e registrazioni delle partite della generazione di fenomeni. Un manipolo di pallavolisti si era dunque ritrovato ammucchiato nel salotto dell’appartamento di Lanza, qualcuno seduto sul divano, qualcuno a terra. Nessuno staccava gli occhi dal televisore, l’unico movimento era il regolare allungarsi verso il cartone della pizza d’asporto per afferrarne una fetta.

Erano nel bel mezzo del secondo set della finale mondiale del 1990 e Simone stava commentando eccitato una geniale giocata di Tofoli. In quell’istante, Osmany aveva notato qualcosa di più della semplice attenzione negli occhi di Ivan, seduto accanto al palleggiatore. Prima che il cubano facesse in tempo anche solo a pensare “oddio”, lo Zar si era allungato e aveva baciato il compagno di squadra, zittendolo. I presenti si