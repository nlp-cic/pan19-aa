sbocciate. E poi...” Tsunene distolse lo sguardo, chinando il capo in segno di profonda vergogna. “Non riesco a pensare a quanto sarà triste essere di nuovo da solo, non avere qualcuno per cui procurarsi cibo. Gli animali... beh, non amano molto non poterselo procacciare, va contro il loro istinto. Stare qui, con te, mi fa sentire sereno ed utile.”

“Le rose sbocceranno a breve. Dunque, vorresti restare qui?”

“Non ho intenzione di invadere gli spazi di Shiroro. Soltanto... mi mancherà avere qualcuno con cui condividere il mio tempo e le mie abilità.”

“È la verità?”

Sebbene la creatura di flora avesse deciso di annuire e mentire un po' ad entrambi, in cuor suo sapeva bene che anche Kuroro era arrivato alle sue stesse conclusioni – tuttavia, era infinitamente più semplice evitare di affrontare i sentimenti che lo agitavano poco piacevolmente.

“Resta ancora un po', Shiroro ne sarebbe felice: quando tornerà, troverà così tanti gelsomini...”

“E tu, Kuroro...”

“E a me le campanule piacciono molto. Quando le rose sbocceranno, sarà il momento di prendere una decisione seria.”

Tsunene, lì per lì, non comprese il dare tanta importanza alle rose, ma fu molto contento di avere ancora un po' di tempo per scendere a patti con i propri sentimenti, cercando di elaborare il motivo per cui la prospettiva di riavere la propria abitazione gli aveva portato soltanto tristezza al posto di una felicità che aveva finito per trovare nelle piccole cose.

“Andiamo a vedere casa tua, Tsunene.”

Kuroro non usava chiamare le creature del bosco per nome, preferendo rivolgersi direttamente ad esse; Shiroro, al contrario, riusciva a far divenire musica qualsiasi suono pronunciato ed amava esprimersi con chiarezza, spesso rivolgendosi alle creature del bosco chiamandole per nome. Proprio in virtù di ciò, Tsunene era ormai sicuro che qualcosa stesse mutando in Kuroro, ma non avrebbe saputo definire cosa – e ciò, a dire il vero, lo spaventava.

Tuttavia, annuì e sorrise caldamente, accompagnandosi alla creatura poco loquace verso il suo territorio.

Si accorse solo arrivando a destinazione che casa sua, il piccolo rifugio che Kuroro aveva ricostruito stoicamente e con tanta accortezza era bellissimo: c'era una parete interamente costituita da forti rami di gelsomini fittamente intrecciati il cui profumo saliva dolcemente nell'aria, attirando piccole farfalle dalle ali candide, mentre le piccole ante che si aprivano sull'esterno erano tenute insieme da un particolare intreccio sul quale boccioli di campanule andavano sbocciando. C'erano foglie di un verde intenso e arbusti dagli angoli coperti di muschio, e fiori... molti più fiori di quanti Tsunene avesse potuto immaginare: Kuroro aveva inserito persino quelle rose immuni al suo potere, ma era ormai questione di pochi giorni – sarebbero sbocciate a breve, la creatura di flora credeva alle parole del terrore dei cacciatori.

Il giaciglio era composto da foglie e petali che emanavano un profumo gradevolissimo, tanto da invitare lo stesso Tsunene ad adagiarsi sul morbido verde per un lungo riposo – non sarebbe durato poi molto, ma la creatura di flora era sicura di poter recuperare foglie e petali senza problemi, sarebbe bastato metterne da parte un bel po' per il letargo.

“Ti piace?”

“Molto. Grazie, Kuroro...”

“...prego.”

Con enorme stupore di Tsunene, affiorò un familiarissimo rossore alle gote di Kuroro.

Non comprendendone il motivo, tuttavia, la piccola creatura glissò, cercando di scacciare dalla mente la somiglianza straordinaria con Shiroro.

 

~

 

Alla fine, accadde.

Immerso fino al collo nella pozza di acqua pulita, in quella sera ormai calda, Tsunene vide la prima rosa sbocciare: poco a poco, i dolci petali di un rosa molto delicato si schiusero lentamente alla luce dei piccoli raggi di luna filtrati da fronde folte. Una dopo l'altra, fu come osservare il risveglio di un roseto fin troppo dormiente, come in assenza di un'importante energia; che il suo potere non avesse effetto su di esse aveva contribuito a rendere Tsunene ancora più curioso nei confronti di quei fiori che l'avevano fatto attendere così tanto – tuttavia, cos'aveva contribuito ad un risveglio così casuale?

Curioso ed in parte emozionato, si levò dalla pozza fresca e, senza vestirsi, gocciolando acqua su un'erba che pareva accarezzargli i piedi nudi, si avvicinò a quelle rose straordinarie ed allungò la mano per sfiorarne i petali: li sentì fremere leggermente sotto i polpastrelli, come a rallegrarsi di quelle brevi carezze, ma non accadde altro. Semplicemente, una dopo l'altra, le rose continuarono a sbocciare come indifferenti alla curiosità di Tsunene.

“Ah, finalmente.”

La creatura di flora, intenta ad osservare con intensità la nascita di uno dei boccioli più piccoli, non aveva pensato che Kuroro potesse giungere proprio per osservare le rose in fiore e, per questo, non si era premurata di coprire il suo corpo sottile la cui pelle riluceva di riflessi opalescenti alla luce lunare. In quel momento, dunque, si ritrovò a sobbalzare sul posto, ritrovandosi improvvisamente in preda all'imbarazzo.

“Mi dispiace, volevo solo...”

“Vedere le rose, lo so. Non dovresti scusarti.”

Tsunene si voltò timidamente per scrutare Kuroro che, evidentemente, era affaccendato in altro: a piedi nudi, coperto solo da una veste che partiva da metà busto ed