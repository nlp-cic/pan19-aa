valido se si viene a sapere di essere stati frodati: perciò ti chiedo, Prouvaire, cosa del mio paragone trovi degno di disprezzo?»
«Hai ragione, non mi sono espresso con chiarezza. Ciò che intendevo dire è che non riesco a immaginare nulla di più lontano dalla passione amorosa di un pezzo di carta su cui sono scritte in noiosa calligrafia regole e limiti e restrizioni: se così fosse mi sentirei in trappola! Una quercia costretta a crescere in un vaso per viole. No, se l’Amore dev’essere una gabbia io pretendo che sia una stanza da cui posso entrare e uscire a mio piacimento, non una trappola.»
Discussero di vari argomenti ancora per qualche ora, bevvero, cantarono e si scambiarono aneddoti e barzellette scurrili, e quando il sole sparì dietro ai tetti più alti di Parigi gli amici andarono ognuno per la propria strada.
Joly e Bossuet furono i primi ad andare, perché il piacere dello stare coi loro compagni aveva fatto loro dimenticare l’ora di chiusura del negozio di una modista a cui avevano commissionato un cappellino nuovo da donare alla loro amata Musichetta; dopo di loro andarono Grantaire e Courfeyrac, il primo pronto a ricominciare a bere e il secondo lamentandosi che ancora Marius sarebbe mancato all’appuntamento, e dopo aver scoperto che erano diretti ad una festa danzante Bahorel si unì a loro all’ultimo momento.
Enjolras si accostò a Combeferre e gli domandò se quella sera l’avrebbe accompagnato e così andarono anche loro e della cerchia ristretta dei luogotenenti rimase solo Jehan – poiché Feuilly quel giorno non si era potuto presentare a causa di troppo lavoro in arretrato – che immobile come una statua di ferro contemplava la porta del retro del Café con occhi sbarrati, come se non comprendesse il significato della sua esistenza e perciò la disprezzasse.
Passò quella notte a contemplare il soffitto della sua stanza, l’unico pezzo di muro che non aveva ancora trovato il modo di abbellire con fiori o quadri o mobili e il giorno dopo la sua apatia e malinconia si erano tramutate in furia.
Era controllato all’esterno, anche se nei suoi movimenti si poteva denotare un nervosismo che avrebbe spaventato chiunque lo conoscesse se quella mattina presto l’avesse visto incidere a testa alta per le strade di Parigi, i pugni chiusi, lo sguardo fisso di fronte a sé, insensibile al vociare dell’umanità, allo scrosciare del fiume, al profumo del vento. Era un uomo con una missione e quando raggiunse un edificio basso, con finestre quadrate e una facciata solo in parte scrostata, fu fatto passare senza particolari cerimonie dalla portinaia che ormai lo conosceva bene e dopo aver salito la rampa di scale svoltò senza esitazione a sinistra e si piantò di fronte alla terza porta, bussando due volte e aspettando.
Combeferre ci mise meno di un minuto ad aprire e quando vide il suo ospite inarcò entrambe le sopracciglia e subito si fece di lato, invitandolo ad entrare. «E’ presto,» commentò, richiudendosi la porta alle spalle, e Jehan camminò fino al centro della stanza prima di voltarsi e fronteggiare l’altro uomo.
«Posseggo un orologio, anche se preferisco usarlo il meno possibile, ma non potevo aspettare ancora. Hai già fatto colazione?»
Combeferre alzò un braccio, indicando alle spalle di Jehan una tavolo sul quale erano poggiate una tazza fumante e un piatto di pane, formaggio e prosciutto.
«Ero in procinto,» disse e Jehan degnò il pasto di uno sguardo veloce prima di annuire con una certa soddisfazione.
«Bene, così non mi accuserai di averti deliberatamente danneggiato il processo digestivo.»
Combeferre inarcò un sopracciglio: «Perché mai dovrei accusarti di una cosa del genere?»
«Non saprei, anzi se devo essere sincero – e sai bene che mi impegno per esserlo sempre – da ieri ho l’impressione di non conoscerti più e tutto ciò che fai è per me fonte continua di sorpresa.»
«Cosa?»
«Non fingere di non capire: non avevamo forse un accordo la sera scorsa? Non ci eravamo forse promessi di passarla insieme? Immagina il mio sconcerto nel vederti andar via con Enjolras.» Jehan tacque, ma il silenzio durò fino a che si rese conto che Combeferre non avrebbe parlato. «Non hai nulla da dirmi? Non è questo il momento giusto per giurarmi di averlo scordato e gettarti ai miei piedi per implorare il mio perdono?»
«Sai che non è mia abitudine mentire,» disse Combeferre, la voce fredda e tagliente come un bisturi, e le guance di Jehan si infiammarono per la rabbia.
«Se non intendi mentirmi allora dimmi la verità: perché hai annullato il nostro appuntamento lasciandomi solo senza nemmeno una parola di commiato? Che cosa poteva essere accaduto di così urgente da--»
«Non vi era alcuna urgenza,» lo interruppe Combeferre. «E so bene che avrei dovuto parlartene subito e con onestà, ma… avevo bisogno di chiarire alcune cose. Con me stesso.»
Jehan sbatté le palpebre: «Chiarire alcune cose? Che cosa dovrebbe signi--? Oh! Per Giove e tutti gli altri dei che lo circondano, sono venuto qui così colmo di indignazione e tronfio della mia presunta innocenza, ma solo ora che ho udito le tue parole mi rendo conto che pur avendoci pensato tutta la notte forse non ho riflettuto a sufficienza: ho forse parlato e agito in maniera da arrecarti offesa? Perché se così