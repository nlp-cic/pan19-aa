la meritate.”

Con un sorriso si era seduto e al suo posto si era alzato Armin Arlert. Li aveva guardati entrambi, aveva sorriso, aveva guardato la donna seduta la proprio fianco e poi aveva guardato gli invitati.

“Più di un anno fa, signore e signori, il qui presente Marco Bodt mi chiedeva di fargli da testimone di nozze. Per la prima volta.” Aveva guardato Marco, che aveva solo scosso la testa. “Per chi di voi si fosse perso quella magnifica cerimonia, Hanji Zoe ha ancora il video fatto in chiesa, in cui si vede benissimo il mio pugno che si abbatte sulla guancia del nostro sposo.” Aveva fatto una piccola pausa e poi aveva guardato tutti i presenti. “Un anno fa, dovevamo festeggiare altre nozze, ma ora dico che è meglio così e che le cose sono tornate al loro posto. Marco doveva avere accanto Jean, e Jean doveva avere accanto Marco. Quando ho conosciuto Marco non era così radioso come lo vedete in questo istante. Certo, era sempre gentile e sorridente con tutti, ma c'era qualcosa che gli mancava. Mi aveva raccontato di questa persona che aveva lasciato a Parigi ed ero convinto che quando aveva deciso di sposare la qui presente Annie si fosse lasciato tutto alle spalle.”

“Così mi fai sembrare una persona orribile.” Aveva protestato il diretto interessato.

“Sei una persona orribile.” Si era fatta sentire Annie, e Armin aveva solo sorriso nel guardarla.

“Se non fosse stato orribile, Annie, ora saresti sposata con lui.” La donna aveva alzato gli occhi al cielo e Armin aveva continuato. “Ma ora stiamo perdendo il filo del discorso.” Aveva fatto un'altra piccola pausa. “La prima volta che ho visto Jean è stata la famosa sera di cui parlava Connie. Quando ho visto il modo in cui hanno reagito entrambi non appena si erano visti, qualcosa non mi quadrava. E Marco aveva iniziato a comportarsi stranamente. Ora posso dire di essere felice di come siano andate le cose, allora non lo ero affatto. Ero arrabbiato con Marco, davvero molto arrabbiato. Vederlo, a pochi giorni dal matrimonio, essere titubante e distante mi rendeva nervoso. Ora non posso che essere felice della sua decisione seppur fosse discutibile; ne sono felice per lui e anche per me stesso, ad essere sinceri.” Avevano tutti riso, ben sapendo che Armin avesse una relazione con Annie. Il biondo si era voltato verso gli sposi. “Marco, mi sono stupito quando mi hai chiesto di farti nuovamente da testimone di nozze, ma ne sono oltremodo felice. E Jean, continua a renderlo felice, perché solo tu puoi farlo. Congratulazioni, ragazzi.” Aveva alzato il calice nella loro direzione e poi si era seduto.

Jean aveva osservato entrambi i loro testimoni che sorridevano. Sorridevano troppo.

“Prima del taglio della torta, vorrei dire anch'io due parole.” Non si era accorto che Marco si era alzato in piedi, troppo concentrato dal guardare gli altri due. Marco sorrideva. Guardava i loro invitati e sorrideva. Con gli occhi lucidi – ora lo erano anche i suoi – ma sorrideva. “Non vi annoierò molto, ma ho qualcosa da dire anch'io. Quando ho conosciuto Jean eravamo due ragazzini. Molti di voi potrebbero dire che è una cosa molto romantica il fatto che oggi ci siamo sposati, ed in una certa misura lo è anche. Mia sorella direbbe – e lo ha anche detto nel suo nuovo libro che vi sconsiglio di leggere – che questa è la forma del vero amore, quello che tutti cercano nella vita e che non tutti riescono a trovare. Men che meno a ritrovare. Il destino, o chi per lui, mi ha permesso di ritrovare Jean. Quando eravamo giovani, per colpa mia la nostra storia era finita. A causa della mia paura di essere ciò che sono veramente, avevo perso il ragazzo che amavo. Per paura di essere discriminato e per paura di perdere la mia famiglia. E come potete vedere, i miei genitori oggi non sono presenti. Hanno preferito il loro Dio alla felicità del figlio. Questa è una cosa che non auguro neppure al mio peggior nemico, ma in un certo senso sapevo a cosa andavo incontro sia quando ho detto per la prima volta a mia madre che amavo Jean, e soprattutto quando ho interrotto la cerimonia nuziale con una donna che loro approvavano ed ho successivamente annunciato loro che mi sarei sposato con Jean. Avevo perso Jean soprattutto a causa loro che mi hanno sempre fatto avere paura di amare questo ragazzo quanto meritava.” Si era fermato, aveva guardato il tavolo a cui sedevano i suoi fratelli, e poi aveva guardato Marie. “Tempo fa Marie mi ha chiesto cosa fosse il destino e Jean ha risposto in modo volgare e irripetibile.” Aveva guardato il marito che lo guardava seriamente. “Per me il destino è questo: averti ritrovato, Jean. Averti ritrovato ed aver ottenuto ancora una volta il tuo amore. E non solo il tuo, ma anche quello di Marie. Quando ti ho rivisto, credevo di sognare. Avevo creduto di avere delle allucinazioni causate dallo stress da matrimonio. Stavo per sposarmi, con una donna fantastica a cui sono ancora molto legato. Stavo per sposarmi, e tu mi comparivi davanti, bello come sempre, come se non fosse