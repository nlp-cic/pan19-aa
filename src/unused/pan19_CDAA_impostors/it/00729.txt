sicuro.
 
-Vieni nella mia stanza. Il mio compagno è fuori per il weekend.
 
-Non ci vengo nella tua stanza.
 
Hai la sensazione di averlo ferito, mentre salite le scale a fatica, aggrappati l’uno all’altro.
 
-Sono così stanco che penso che dopo vorrò solo buttarmi sul mio letto e dormire.
 
Questa è la tua massima espressione di chiedere scusa.
 
-Magari senza buttarti. Pensa alle tue costole.
 
Sono interminabili i minuti che vi ci vogliono per arrivare di fronte alla porta della tua stanza. Il dolore è ancora lì, ma stai iniziando a conviverci e ti sembra stia diventando più sopportabile. È notte e per fortuna non incrociate nessuno nei corridoi del dormitorio. Quando finalmente siete lì, entrate e John ti aiuta a sederti ai bordi del tuo letto, poi ti lascia per andare in infermeria. Ha le chiavi, può andare e venire come vuole.
 
Tu sospiri, appoggi i gomiti alle ginocchia, ti prendi la testa tra le mani e ti massaggi i capelli. Vorresti non provare nulla, non aver provato nulla prima. Ora l’unico dolore che proveresti sarebbe quello dei pugni e dei calci. Pensi che forse, il segreto per vivere bene sia ricusare ogni sentimento.
 
A fatica, ti alzi e vai in bagno. Ti fermi qualche attimo a osservare la tua immagine riflessa nello specchio sopra il lavandino, prima di slacciarti i bottoni e toglierti la camicia. Non è molto sporca, di sangue ce n’è poco; è sporca di terra e fango principalmente. Sono stati furbi. Apri il rubinetto e aspetti che il getto d’acqua diventi bello fresco. Prendi una spugna dal mobiletto e ti dai una sciacquata sommaria al petto, poi abbassi il capo e ti bagni la nuca e i capelli. Il freddo dell’acqua corrente ti increspa la pelle. Hai bisogno di provare qualcosa.
 
John torna dopo quindici minuti interminabili. Ti ritrova dove ti aveva lasciato, ai piedi del letto, ma ora sei a torso nudo e hai capelli umidi. Ha uno sguardo stupito.
 
-Pensavo di non trovarti più.
 
-E dove sarei dovuto andare?
 
-A pareggiare i conti, come avevi detto.
 
Si inginocchia davanti a te, osserva il tuo torace e appoggia il palmo sulla tua pelle. Il contatto con la sua mano è piacevole.
 
-Ho parlato di giustizia, non di conti da pareggiare.
 
John fa spallucce.
 
-Sono stati bravi, hanno colpito dove rimangono pochi segni visibili. Tranne il viso…
 
Lo dice come se fosse indignato, ma forse è solo una tua impressione.
 
-Come farò, adesso? Volevo iscrivermi a Mr Universo.
 
Sei sempre stato Mr Sarcasmo, più che altro, e con la tua battuta pensi di sorprenderlo, ma non ci riesci.
 
-Potrai sempre provarci l’anno prossimo.
 
È lui che sorprende te.
 
Ridete. Non sai proprio cosa ci sia di buffo in tutto questo, ma ridi lo stesso. Un attimo dopo John ti pulisce i tagli, li disinfetta, quindi tira fuori ago e filo e inizia a cucire la ferita più grande, quella sopra l’occhio. Tu artigli le unghie nel materasso e stringi gli occhi, ma li riapri quasi subito, perché vedi solo buio e Victor di fronte a te.
 
-A posto. Hai un bicchiere?
 
Indichi il bagno. John sparisce di là. Senti il rumore dell’acqua che scorre. Torna indietro con il bicchiere pieno, te lo mette in mano poi ti porge due pillole che ha preso da un flaconcino che stava nella tasca dei suoi pantaloni. Le inghiotti. Sospiri e gli porgi il bicchierevuoto, senza guardarlo in viso, ripiombando nei tuoi pensieri.
 
Victor…
 
Senti John tornare in bagno a risciacquare il bicchiere. Un attimo dopo è di nuovo di fronte a te. Lo senti ripetere di nuovo quell’A posto, con la stessa intonazione che avrebbe un maggiordomo che vuol sapere se può fare altro prima di ritirarsi nelle sue stanze.
 
Impacciato e titubante, prende di nuovo il flaconcino di antidolorifici dalla tasca in cui lo aveva riposto e lo appoggia sul tuo comodino.
 
-Ne sono rimaste altre due. Se domani senti ancora dolore, te ne porto altre.
 
-Starò bene.
 
Lo guardi e lui annuisce. Ti prego, non chiedermi se c’è altro che puoi fare, pensi. Non lo chiede. Ti sorprende ancora.
 
-Allora vado…
 
Indica la porta e indietreggia di un paio di passi. Esclami Aspetta e lui si blocca.
 
-Quello che hai sentito là sotto…
 
-Non sono affari miei. Non mi devi nessuna spiegazione.
 
E non gliela dai. Dopotutto, convieni che ha ragione, non sono affari suoi.
 
In realtà, non vuoi rimanere da solo, non vuoi pensare. Hai una mente iperattiva, che di rado trova riposo nel sonno e hai paura che adesso ti assalga e ti distrugga con la sua potenza. Ti alzi e un attimo dopo sei di fronte a John.
 
Non sai se sia perché lui è semplicemente lì, a portata di mano, o perché è ciò che farebbero le persone normali. O se esista un altro motivo. Un istinto naturale, memoria genetica. Quello che sai è che senti di poterti fidare di lui. Non te lo spieghi, ma stasera non vuoi farti domande,