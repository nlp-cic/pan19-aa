No… No… Hannibal,” Will aveva una mano premuta sullo squarcio, l’altra tesa in alto verso Hannibal. “Ti prego… Ti… Prego… Voglio venire con voi… Voglio… Portami con te.”

Will scivolò di lato, sdraiato sul pavimento in posizione fetale. La pozza di sangue si allargò intorno a lui a partire dal centro del suo corpo. Il suo pianto si trasformò in un gemito sommesso.

Piangeva, dunque; un pianto lieve, impercettibile, ma che l’orecchio di Hannibal udì. D’istinto, senza avvedersene, Hannibal aprì entrambe le mani perdendo la presa sul coltello. L’arma cadde a terra rimbalzando due volte, prima il rumore ovattato del manico, poi quello sordo e metallico della lama.

“Papà…” mormorò Abigail, le due sillabe imbrattate di lacrime e saliva.

Hannibal si sentì avvolgere nello stupido sentimento come dalle sabbie mobili. Provò un brivido molto simile a quelli provati ogni volta che Will gli aveva fatto credere di volerlo nella sua vita come parte integrante: amico, compagno, pari.

La scomoda indulgenza nei suoi confronti si risvegliò, portando Hannibal veloce al pensiero che non avrebbe mai più avuto la possibilità di una famiglia come quella.

Non ne aveva mai avuta una vera, mai nessuno di cui potersi occupare dopo Mischa.

E ora, di fronte a sé, aveva le uniche due persone che di lui avevano conosciuto tutto.

Poteva permettersi di perderle?

E poteva privare loro della possibilità di sperimentare la felicità accanto a lui? Avrebbe protetto Abigail dal mondo e avrebbe fatto scoprire a Will cosa significava vivere fuori dalla crisalide.

Queste due creature avevano entrambe bisogno di lui. Nessun altro le avrebbe comprese.

Afferrò la mano che Will ancora tendeva e si inginocchiò davanti a lui. I pantaloni si inzupparono di sangue e l’odore di Will lo pervase come salsedine sulla spiaggia.

Il giovane uomo gli strinse la mano e lo supplicò ancora, “Non lasciarmi morire.”

“Abigail,” Hannibal chiamò ancora la ragazza che questa volta reagì pronta, registrando il cambiamento di tono nel pronunciare il suo nome. Il pericolo era passato; il leone non stava cacciando e la gazzella poteva passeggiare tranquilla accanto a lui. “Ci sono degli asciugamani nello stanzino, sai dove, prendili. Dobbiamo sbrigarci.”

“Sì,” un monosillabo tanto deciso e rapido quanto i suoi passi nella stanza accanto.

“Will, mi senti?” chiamò l’uomo, mentre lo girava sulla schiena per constatarne i danni.

Will annuì debole. Aveva perso molto sangue, ma era ancora cosciente.

Hannibal tolse la mano di Will premuta sulla ferita e lui lo lasciò fare. Sgorgò altro sangue e il giovane uomo sussultò in preda agli spasmi.

Hannibal si affrettò a tamponare la fuoriuscita con la sua mano lottando, nel frattempo, con una strana fitta allo stomaco, una specie di vuoto da riempire molto simile allo stimolo della fame. Vuoto che si accompagnò al desiderio di stringere Will di nuovo tra le braccia, stavolta per proteggerlo e farlo stare bene.

Perché in finale Will stava rimettendo la vita nelle mani del suo carnefice; qualcosa doveva pur significare.

Gli aprì la camicia; come previsto il taglio eseguito poteva essere sanato, non aveva mai avuto l’intenzione di essere letale.

La scomoda indulgenza usata una volta di più nei riguardi di Will, perché proseguisse la sua vita e si accorgesse dei suoi errori. Bene, sembrava che il giovane uomo fosse rinsavito prima di quanto profetizzato.

“Ti ho portato queste, per tenere fermi gli asciugamani,” Abigail era tornata con i teli e due lunghe cinture da vestaglia da stringere attorno all’addome di Will.

Hannibal praticò una fasciatura d’emergenza e sollevò Will tra le braccia; Abigail di fronte fece loro strada. Will si aggrappò alle spalle di Hannibal ancora sveglio e vigile.

Bravo ragazzo.

Poi una rapida camminata sotto alla pioggia fino all’altra auto, quella presa apposta per questa fuga, o quello che doveva essere prima che si trasformasse nell’espiazione di Will.

 

 

 

Hannibal rimase in piedi accanto al letto, dopo aver appoggiato la coperta sulle spalle di Abigail.

La ragazza si era rifiutata di andare a dormire in camera sua e aveva preferito restare accanto a Will a tenergli la mano. Si era appisolata da poco.

Non era stato un problema ricucire Will; Hannibal lo aveva fatto nella stanza adibita a sala operatoria lì, nella loro casa sulla scogliera.

Subito dopo l’operazione Hannibal si era tolto i guanti, si era abbassato sulla fronte di Will e l’aveva baciata.

Un gesto che aveva desiderato fare da molto tempo ormai, ma che il comportamento rigido di Will nei confronti del contatto fisico non aveva mai consentito.

Dopo, Hannibal era rimasto a lungo seduto sulla sedia accanto al tavolo operatorio a riflettere. Sul fatto che per un attimo, per un secondo, aveva temuto che Will potesse scivolare via: una complicazione non prevista, un errore… E per quel secondo Hannibal si era pentito di quanto fatto.

Mai.

Mai nella sua vita aveva rimpianto la decisione di punire qualcuno, ma Will lo rendeva impulsivo, pronto ad agire senza considerare le conseguenze.

E Will non era qualcuno; il mondo senza Will aveva solo da perdere. Lui aveva da perdere.

La mano più piccola e più chiara di Abigail era appoggiata su quella di Will