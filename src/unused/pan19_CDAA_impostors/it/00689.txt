conti con un’altra presenza umana, a quel punto: c’è He Tian, e c’è anche la sua gamba, a fornirgli tutto ciò che di disperatamente umano necessita. Basta che facciano qualche metro più in avanti perché la situazione cambi. L’omuncolo non è particolarmente veloce né agile, ma urla fino a riempire tutta la strada e sotto il proprio cappotto nasconde un pugnale da macellaio, parecchio lungo. Un secondo appena, troppo o troppo poco. Punta a Mo, che è quello a lui più vicino. Chissà cos’ha pensato, chissà cos’ha temuto, chissà cos’ha provato nel vedere due persone vive in quel posto. Forse anche voleva soltanto spaventarli o rimarcare il concetto del suo essere vivo, nell’unico modo che ha trovato plausibile in quella particolare situazione. He Tian lo stende con un colpo della mazza, velocissimo e preciso come la morte vera, ben mirato alla testa. Tanto forte da farlo cadere a terra e lì rimanere, con gli occhi aperti e vitrei – non era necessaria la metà della forza utilizzata, per avere un risultato ugualmente soddisfacente. Lo lascia per il corvo, perché possa crescere sano e forte, almeno lui. Prende Mo per il braccio e lo trascina via, senza neanche raccogliere gli ultimi gorgogli di quell’ennesima inutile vittima. Mo non dice una singola parola. Chiude soltanto gli occhi per qualche passo e quindi prosegue.     La puzza di uno stadio avanzato di decomposizione riempie l’aria e raggiunge le loro sensibilità molto prima che loro riescano ad avvicinarsi a quella piccola stazione di servizio messa all’angolo della sedicesima traversa a est. Sotto il sole innalzatosi dall’orizzonte, si vede il parcheggio vuoto e le due pompe di benzina con i tubi ridistesi a terra, una pozza scura di liquido ormai soltanto traccia e dei ciuffi d’erba che spuntano dal cemento. Accanto a un motorino riverso, il cadavere di una persona robusta con la gola aperta fino all’osso, la pelle e la carne ancora riempita da vermi. Occhi vuoti, già mangiati. Mo non si disturba ad avvicinarsi di più di quello che deve, tenuto lontano da quel genere di impulso allo schifo che nasce dalla percezione delle cose marce. Persino il tormento del dolore fisico non è forte quanto quello, e allarma il cervello con altri tipi di espressione. He Tian, invece, si muove verso di quel corpo, prestando per lo più attenzione al motorino. Si acquatta abbastanza lontano dalla scena, sia per l’olezzo sia per mirare meglio – una vespa gli ronza sopra la testa, minacciosa, ma non attacca né plana sulla sua figura. Il ragazzo respira piano, per non assimilare troppo l’odore; lui possiede più resistenza di Mo, per quanto riguarda il disgusto, ma non può certo vincere una cosa fisiologica come il rigetto della morte. Quell’uomo dev’essere stato attaccato da più zombie in un momento di disattenzione: i morsi secchi di sangue che ha su tutto il corpo e la quantità in meno di carne di quello che dovrebbe essere, nel basso ventre e lungo le braccia, glielo suggeriscono abbastanza chiaramente. Quello che dovrebbe essere il resto del suo intestino è per metà lasciato esposto, al di fuori del taglio sotto l’ombelico che si allunga fino oltre l’inguine. Non è possibile che quello si possa trasformare in uno zombie a propria volta, considerando l’entità delle ferite riportate, e questo abbassa un poco lo stato di guardia di He Tian, che quindi può guardare anche altro. Il motorino ha nel cruscotto la chiave, scivolata indietro solo il giusto per lasciare il motore spento. He Tian ne afferra il manico e solleva piano l’oggetto, facendo cadere a terra la gamba incastrata sul sedile e il pezzo restante del piede ancora attaccato all’osso, in un suono di membra flaccide che si strappano e cascano con troppa gravità. Viene punto da diversi insetti, sulla mano, ma poco importa: il motorino parte, a un suo invito deciso, e romba di gas nero in modo meraviglioso. He Tian volta viso e sguardo nella direzione dell’altro ragazzo, con un sorriso trionfante. Mo non è molto contento di essere costretto ad avvicinarsi a lui e a quella cosa abominevole, e lo fa con così tanto schifo dipinto sul viso che non pare davvero per niente carino. Monta prima He Tian sulla sella, un poco più avanti di quello che dovrebbe essere, e Mo appena dietro, schiacciato contro di lui, sotto l’ascella il manico della mazza. Per istinto ed esperienza, gli abbraccia il petto e così si tiene fermo, in attesa della partenza. Ha il viso schiacciato contro la sua schiena e le gambe che penzolano inermi quando He Tian fa partire quell’aggeggio, in direzione sud. Il cuore di lui gli riempie le orecchie e diventa l’unica melodia che è in grado di ascoltare.     Si rende conto di essersi appisolato qualche istante perché riapre le palpebre degli occhi velocemente, e la prima cosa che pensa di vedere, seppur di sfuggita, è il viso di uno di quei mostri semoventi. Mentre ancora il motorino prosegue per il suo tragitto, volta lo sguardo verso la strada appena lasciata, trovandola vuota e senza niente che si muova. È stata soltanto un’illusione