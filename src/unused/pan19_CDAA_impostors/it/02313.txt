il branco sperando di spaventarci di meno con la sua presenza, visto che rispetto ad altri umani siamo a conoscenza del mondo sovrannaturale» commentò Derek.

Stiles annuì di nuovo. «Non credo che sia cattiva, solo… è morta in modo brutto, senza nessuno accanto e al freddo; è disperata e come a volte accade alle persone disperate cerca di ottenere ciò che vuole anche a costo di usare mezzi non proprio giusti… O almeno mi auguro che sia così» concluse scrollando le spalle.

Derek aggrottò la fronte. «Solo non capisco… perché proprio noi, te e io».

«Non lo capisco neanche io» ammise Stiles, «a meno che…» aggiunse vago, accigliandosi.

«A meno che?» incalzò Derek, alzando lo sguardo verso di lui.

«A meno che non si riferisca a un certo "tipo" di gelo… in senso figurato?» Derek lo fissò incerto.

«Seguimi» gli disse Stiles, gesticolando, «il senso di abbandono e la solitudine possono provocare della disperazione, no? Un tipo di disperazione paragonabile al gelo, perché sei da solo, ti manca il calore umano, in un certo senso "senti freddo", e allo stesso tempo questo è un pensiero… oscuro».

Derek divenne pensieroso. «La disperazione può farti sentire "freddo" e può anche portarti dell’oscurità».

«Esatto» e provò a continuare a parlare senza farsi incrinare la voce, anche se era dura mettere in chiaro certe sensazioni e certi pensieri privati, soprattutto perché così facendo avrebbe anche messo a nudo certe sensazioni e certi pensieri privati di Derek, e non era mai bello quando delle persone tiravano fuori certe verità al posto del diretto interessato – era un po’ umiliante.

«Quando ormai hai toccato il fondo» cominciò Stiles con voce flebile, «e sei nell’oscurità in ogni senso possibile, sei completamente da solo e hai freddo in modi che prima non avresti mai immaginato… In quei momenti l’unica cosa che hai presente davanti agli occhi è la tentazione di rinunciare» deglutì a stento. «Rinunciare a risalire, rinunciare a resistere, rinunciare a provare a fare altri tentativi per ricominciare…» Vide Derek trarre un respiro profondo e tremante e distogliere lo sguardo.

«Noi…» continuò Stiles, anche se esitante, «io e te ne sappiamo qualcosa di questo genere di tentazione, vero?»

«È…» provò ad articolare Derek, ma poi chiuse la bocca serrando la mascella, tenendo gli occhi fissi sul pavimento.

«Complicato?» terminò Stiles per lui, con un sorriso rassegnato. «Eppure è così. È facile rinunciare quando hai freddo. Il freddo è la sensazione che provi quando ti senti abbandonato e abbandoni ogni speranza, o almeno è così per me. È così anche per te?»

Derek non rispose, ma il modo in cui strinse di più i denti fu abbastanza esaustivo sull’argomento.

«Emily è morta così» mormorò Stiles, «sentendo freddo in modi diversi, e alla fine ha ceduto alla tentazione: ha rinunciato a resistere».

Su quell’ultima parola, sentirono di colpo alzarsi un vento incredibile, forte e sibilante, che si abbatté sul cottage facendo spalancare la porta d’ingresso.

Sbarrarono entrambi gli occhi quando si accorsero che dalla porta aperta stavano entrando dei fiocchi di neve.

Derek corse a chiuderla bloccandola con un paio di casse piene, Stiles invece andò a guardare fuori dalla finestra.

«Derek…» disse deglutendo a stento, «ho il sospetto di essere andato vicino a quello che vuole Emily».

Derek lo raggiunse, guardò con lui cosa c’era fuori e con espressione sarcastica espirò a lungo dal naso.

Fuori c’era una tempesta di neve.

La neve ricopriva ogni cosa, a terra ce n’era almeno un metro se non di più, e il paesaggio ora somigliava a quello di una cartolina di Natale. Una cartolina di Natale inquietante, però, considerando cosa avesse scatenato quel fenomeno.

«È un’illusione» commentò Derek, «come l’altra volta. Dobbiamo farla smettere. È meglio se andiamo via da qui».

Stiles ascoltò le sue parole, però… non riuscì a seguirne bene il senso, si ritrovò a fissare la finestra di fronte lui. I loro respiri caldi avevano appannato il vetro ghiacciato, e la sua mente venne invasa da un solo pensiero: scrivere su quella superficie.

Lo sapeva che quello non era un suo pensiero, era cosciente di come la sua mano si stesse muovendo per volontà di Emily e non sua, gli era chiaro che il suo corpo in quel momento era posseduto come era stato posseduto dalla nogitsune, ma… non è che non riuscisse a fermarsi, non voleva farlo.

Con l’indice iniziò a tracciare le lettere una dopo l’altra, con lentezza, sentendo di sottofondo come Derek lo stesse scuotendo urlandogli di fermarsi. Tornò del tutto in sé solo quando finì di scrivere la frase.

"Avete resistito, ma senza calore".

Sbattè le palpebre e si allontanò dalla finestra di un paio di passi, stendendo le mani avanti.

Derek lo afferrò per una spalla spingendolo a voltarsi verso di lui. «Mi hai bloccato, non ti sei semplicemente ostinato a continuare, mi hai bloccato ed eri tu: ti sei lasciato possedere da un fantasma, cosa diavolo ti