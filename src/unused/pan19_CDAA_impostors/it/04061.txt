piacere sapersi spiati, sul serio.»

«Intanto che ironizzi sulla cosa per non darmi a vedere che ti vergogni come un ladro di caramelle» lo stuzzica Merida, e lui arrossisce proprio del rossore tipico da ladro di caramelle, «non ti va di prendere in considerazione l’eventualità di seguire il mio esempio? So che il Cercatore di Corvonero si è diplomato l’anno scorso.» Gli indica la Nimbus, fingendo di non immaginare neppure di sfuggita che l’abbia fissata fino a cinque secondi fa. «Ti ci vedo bene, su quella.»

Hiccup bofonchia ancora qualcosa di incomprensibile, fissando la scopa come se gli avesse fatto un torto, ma con una traccia appena percettibile di struggente desiderio.

Merida non osa forzare troppo la mano, ma la verità è che muore dalla voglia di volare con lui.

 

 

 


# Serraglio Stregato


 

«Non so cosa dicesse la tua, biondina, ma la mia lettera d’ammissione all’epoca parlava chiaramente di un gufo o un gatto o un rospo.»

Rapunzel sbuffa, senza smettere di osservare con attenzione la gabbietta in piena vista sul bancone. Jack sa essere davvero polemico, a volte. «Merida mi ha raccontato di un ragazzo Grifondoro che si è portato un topo: nessuno gli ha mai detto niente.»

Anche di spalle lo sente distintamente sospirare. «Beh, se vogliamo credere a tutto quello che dice Merida...»

«Ohh!» Rapunzel si scioglie letteralmente quando la bestiola nella gabbia decide di abbassare le difese e farsi più vicina alle sbarre: ora può vedere il suo colore naturale, e si sente un po’ una privilegiata per questo. «Ma sei adorabile. Sì, ho deciso... Ti chiamerò Pascal. Ti piace Pascal? Lo prendo» aggiunge ad alta voce, rivolta alla strega dietro il banco, che con un sorriso e un assenso si prepara ad accogliere il suo acquisto.

Jack si appoggia con una spalla all’unico angolo di parete sgombro da mensole e trespoli; Rapunzel si sente il suo sguardo addosso per tutta la durata dello scambio tra gabbietta e galeoni. Quando infine si volta, col suo nuovo amico sotto il braccio, vede che la fissa con un’aria esageratamente stralunata.

«Giuro su tutto quello che vuoi che non ti facevo un tipo da rane.»

Rapunzel si acciglia. «Pascal è un camaleonte.»

«Quello che è.» Jack si avvicina per scrutarne la figurina, tornata di un colore indefinibile. «Sei proprio sicura che nessuno ti farà storie, eh?»

«Beh» ride lei, «se proprio volessero impedirmi di tenerlo, prima dovrebbero trovarlo, ti pare?»

Come per dare conferma alle sue parole, Pascal si accoccola sul fondo della gabbietta, ne assume l’esatta tonalità e diventa quasi del tutto invisibile.

«Oh, diabolica.» Senza muoversi, Jack la scruta di sotto in su, da vicino. «Tu chi sei, che hai fatto alla vera Rapunzel?»

Rapunzel ridacchia, un po’ a disagio – sarà anche un anno che si conoscono, ma è praticamente la prima volta che Jack la chiama per nome: fa uno strano effetto – e volta il viso per scoprire che la strega si è dileguata nel retro del negozio; gli animali non devono gradire l’improvvisa mancanza d’attenzioni, perché scelgono proprio questo momento per iniziare a stridere, squittire, miagolare e strillare in vari toni.

«Sembra quasi che si stiano mettendo in mostra.» Rapunzel intrufola un dito nella gabbietta per giocare con Pascal, ritraendosi perché Jack si guardi intorno. «Tu non hai intenzione di prendere un animale?»

«Non direi» fa lui, di malavoglia. «I rospi non mi attirano e Testa di Tufo è allergico ai gatti...»

«Chi è Testa di Tufo?» chiede Rapunzel, curiosa.

«Un idiota.» Jack cammina con aria annoiata davanti ai posatoi per volatili. «Quanto ai gufi, non saprei che farmene. Non ho a chi scrivere. O comunque non saprei cosa scrivere.»

Rapunzel vorrebbe prendersi a schiaffi per non averci pensato prima. Già, anche la sua famiglia non è tutta rose e fiori... Ma poi un lampo di bianco, uno splendido bianco latte, attira la sua attenzione: si avvicina agli espositori e si ferma appena alle spalle di Jack, indicandogli la civetta più piccola che abbia mai visto.

«Non è che devi prenderne uno per usarlo, e basta. Vedi come ti sta guardando? È evidente che vuole fare amicizia!»

Jack segue il suo dito senza entusiasmo. La civetta, scoprendo ricambiato l’esame, si gonfia tutta e comincia a pavoneggiarsi.

 

 

 


# Gelateria Fortebraccio


 

«Che carina.»

Jack le scocca un’occhiata indagatrice sopra il confine del cono gigante, cercando di capire se lo stia prendendo in giro o no, ma Merida sta guardando la minuscola civetta con un sorriso vero. Si rilassa un po’.

«Mh» assente, «sai, la biondina ha insistito tanto.»

«Oh, sono sicura di sì.» Merida si sporge dall’altro lato del tavolo per accarezzare con un dito il becco della bestiola, all’apparenza ignara del gelato che già le si scioglie nell’altra mano. «A quale specie appartiene?»

«Pare che sia una civetta delle tane» risponde Jack senza particolare enfasi, anche se in cuor suo quell’animale gli piace, e