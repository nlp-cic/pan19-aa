, per un po’, e si limita a ordinare ad Emilia di assegnarle compiti via via meno pesanti e più semplici – ignorando le proteste e i commenti della sua serva – quando il ventre della schiava inizia lentamente ad ingrossarsi.

 

 

- Grazie – le dice un giorno Maddalena, dopo che lei l’ha difesa dai rimproveri troppo aspri di un gruppo di servette che in lei non vede nient’altro che una cortigiana dalle mani troppo delicate e troppo poco avvezze al lavoro.

La schiava aspetta che siano sole, per pronunciare tra i denti quella parola che sa per metà di dovere e per metà di gratitudine sincera, e la fissa con occhi allo stesso tempo guardinghi e curiosi. Contessina la guarda e annuisce senza dire nulla, prima di andare per la sua strada.

Mentre si allontana, continua a sentire lo sguardo intenso dell’altra donna sulla sua schiena.

 

 

Nei mesi successivi, iniziano a parlare. Non come padrona e serva, una che impartisce ordini e l’altra che annuisce e li esegue, e neppure come amiche, non esattamente. Ci sono ancora un sacco di esitazioni e silenzi e pause scomode, tra di loro, anche se la freddezza di un tempo sembra essersi persa, almeno un po’.

Forse è la gravidanza dell’altra donna ad intenerirla, facendola ripensare al sorriso stanco ma luminoso di Lucrezia, ricordandole i tempi in cui lei stessa portava un figlio in grembo e lo sentiva crescere giorno dopo giorno dentro al suo corpo. O, forse, si sta semplicemente abituando alla presenza di Maddalena: preferisce tenerla accanto a sé, ora che la nascita si avvicina sempre di più, per tenere d’occhio la sua salute e quella del bambino, tanto che la sua presenza silenziosa al suo fianco adesso le sembra quasi scontata.

Ci sono sere in cui, quando le faccende del giorno sono state tutte portate a termine e non c’è più nient’altro da fare, parlano di Carlo, di quel figlio che appartiene un po’ all’una e un po’ all’altra – più il tempo passa, più quelle parole suonano vere, in qualche modo – e che porterà il nome della famiglia di Cosimo. Parlano della carriera ecclesiastica a cui suo padre lo avvierà, del suo futuro, di come potrebbe diventare da grande.

Talvolta, nelle serate più limpide e miti, Maddalena dice che gli racconterà della Circassia, di quella terra che lei stessa non ricorda più tanto bene come quando era più giovane ma che tra le sue labbra ha ancora un nome diverso, dai suoni bizzarri e alieni eppure stranamente affascinanti. Questo succede più raramente, e quelli che la sua serva si lascia sfuggire sono solo pochi accenni a donne dagli occhi chiari e le chiome rosse e bionde e uomini forti dai visi pallidi e le barbe folte, a notti gelate e mari limpidi e a vecchie fiabe e filastrocche che ormai ha dimenticato almeno per metà ma che reciterà comunque al suo bambino.

Contessina rimane ad ascoltarla in silenzio, e quando finisce non le chiede mai del luogo in cui è nata, né di come e perché è giunta a Venezia e poi nel letto di suo marito. Ci sono domande di cui non vuole sapere le risposta e altre le cui risposte sono troppo facili da intuire.

 

 

Le loro conversazioni finiscono per diventare una consuetudine, e nemmeno una poi così noiosa o sgradevole.

A volte, quando Maddalena le racconta un po’ più di sé e poi si interrompe – forse temendo d’aver detto troppo, di essersi resa vulnerabile davanti ad una donna che ha una sola ragione per tenerla con sé e nessuna per amarla – e il suo sguardo si fa freddo e distante, è Contessina a riempire il silenzio e a parlare della sua infanzia e della sua giovinezza, di quello che ricorda di sua madre e perfino delle sciocche, frivole poesie che le dedicavano certi suoi corteggiatori, un tempo.

A volte, anche se entrambe rimangono sempre un po’ stupite e disorientate quando succede, riescono perfino a ridere insieme.

 

 

Non parlano mai di Cosimo, se non brevemente, per discutere di Carlo.

Dovrebbe sembrarle strano, dal momento che, se non fosse stato pe lui, loro due non si sarebbero mai nemmeno incontrate. Ma a Contessina va benissimo così, ed è certa che sia lo stesso anche per Maddalena.

Parlare di lui potrebbe porre fine alla pace – la tregua? – che si è instaurata a fatica, giorno dopo giorno e passo dopo passo, tra di loro.

E, Contessina deve ammetterlo, l’idea che tutto questo – questo armistizio o amicizia o qualsiasi altra cosa sia – finisca non le piace, e non solo perché questo renderebbe di nuovo le cose troppo complicate per entrambe.

 

 

Non parlano mai di Cosimo – tranne una volta.

Contessina ha già sorpreso diverse volte Maddalena a disegnare, nel tempo libero che ormai le viene concesso sempre più spesso perché non si affatichi troppo. Ha osservato le sue dita rapide ma attente che si muovevano sopra il foglio, gli occhi chiari assottigliati e le sopracciglia corrugate per la concentrazione, i riccioli rossi che le ricadevano sulla fronte bianca.

Un giorno, fa l’errore di chiederle di mostrarle i suoi schizzi, e Maddalena, dopo un attimo d’esitazione, fa l’errore di accontentarla.

I ritratti di Marco Bello le riempiono la bocca del