e nervosa, non molto alta.

Scar le guardò le caviglie e i polpacci: erano pieni di graffi, molti dei quali ormai cicatrizzati. L’ambiente aveva un sola finestra e, come Scar aveva intuito la notte precedente, era sbarrata. La luce sabbiosa del meriggio stillava a fatica fra le travi inchiodate sopra il telaio e si rifletteva sulla parete antistante, disegnando segmenti rossi sopra la penombra. Somigliano a delle ferite, pensò, seguendo con lo sguardo la donna.

Senza guardarlo, lei gli si accucciò a fianco. Disfece il nodo che teneva insieme i lembi della veste. Piccoli tuberi piatti e strane radici nerastre si riversarono sul terreno con una serie di tonfi brevi e sordi. La donna si allungò sulle ginocchia e frugò dentro un cesto; tirò fuori un grezzo coltello, lo affilò con una pietra e prese a spellare i tuberi. Procedeva svelta, con gesti precisi; sembrava che non avesse mai fatto altro nella vita.  Scar si tastò le braghe: il coltello a serramanico era ancora lì. Lo aprì e la lama fece uno scatto secco che risuonò nella stanza. Lei si girò; per un breve istante, Scar intravide i suoi occhi: erano verdi, e dalle dimensioni della pupilla lui capì di averla spaventata. Ma la donna non parlò; si limitò a guardare prima la lama, poi lui. Fu comunque tutto troppo breve perché lui potesse vederla in viso. Poi, lei si girò. Pescò da terra uno di quegli affari e glielo tirò, senza una parola; e senza una parola lui lo afferrò e iniziò a scorticarlo, come faceva lei, non così agilmente, ma quasi altrettanto disinvoltamente. Mentre lavorava di coltello, chissà perché, gli venne da sorridere.


Playlist: You want it darker, Leonard Cohen (https://www.youtube.com/watch?v=v0nmHymgM7Y)  Quando ebbero finito, la donna gettò i tuberi dentro un paiolo macchiato e piuttosto malconcio, e li cosparse con dell’acqua. In un angolo della stanza c’era una piccola brace delimitata con delle pietre; la accesero e sedettero accanto al piccolo fuoco. Vicino alla pentola, la donna ne pose un’altra; in quella, però mise solo le radici, dopo averle sciacquate sulla soglia con un po’ dell’acqua avanzata.


Il sole, rotolando oltre i bordi della terra, aveva lasciato un unico rosso solco nel cielo d’Occidente. Le tenebre, però, erano svelte: in pochi minuti avevano inghiottito i campi e presto la casa fu avvolta nell’oscurità. Dentro, le loro ombre si allungarono a dismisura sopra i muri; dall’esterno non veniva che il frinire dei grilli e rumore di serpenti nell’erba secca. Finalmente, poteva vederla in viso. Era giovane; non poteva avere più di trent’anni. Aveva occhi grandi e allungati, di un caldo verde scuro (o forse erano marroni?). La pelle era brunita; aveva molte piccole lentiggini rossicce sulla fronte, sul naso e sotto gli occhi. Osservandola, Scar pensò che somigliava ad un fennec.

Si teneva occupata pestando delle erbe dentro una ciotola; due o tre volte alzò lo sguardo e lo sorprese a scrutarla, ma non disse nulla e non sembrò neanche troppo infastidita. A volte, mormorava fra sé e sé qualche parola in una lingua che Scar non conosceva, e allora scopriva i denti: quadrati, forti, e con dei canini aguzzi ed irregolari. Guardandola, gli tornò in mente la notte precedente; ricordò la sensazione del corpo di lei contro il suo, il peso di lei sopra i suoi fianchi. È stato bello, ma non tornerà. Ed è meglio che non torni.


- Pensi a questa notte?  La voce di lei lo colse di sorpresa. Trasalì e la guardò senza sapere cosa rispondere.



- Che faccia colpevole.  Gli sorrise.




- Sei…- si schiarì la voce- fai sempre così con i viandanti malconci che ti capitano in casa?





- Non sempre. Alcuni li accoppo. Prima che loro lo facciano a me, intendo. Altri li lascio perdere. Per certi non c’è niente da fare. Poi capita qualcuno per cui invece qualcosa la posso fare; e allora la faccio.





- Sei stata...gentile.





Lei non disse niente. Tramestò nella pentola con un lungo bastoncino e gli gettò una strana occhiata in tralice.



- Ci sono due ciotole dentro la mia cassa- disse.  Scar si alzò. Il braccio gli faceva ancora un po’ male, ma ormai aveva imparato a distinguere il dolore di un’infezione da quello di una ferita in rapida remissione. Bisogna concederglielo, sa il fatto suo. S’inginocchiò goffamente davanti alla sponda di legno; poteva sentire lo sguardo di lei sulle spalle e sulle reni. Infilò le mani nella cassa: il fuoco alle sue spalle proiettava la sua ombra sul muro e gli rendeva difficile vedere davanti a sé. Indovinò il profilo di una scatola, alcuni stracci, altre forme confuse. Frugò alla ricerca delle ciotole, affondando il braccio nella cassa: era più profonda e capiente di quanto si aspettasse. Tastò del panno ruvido che gli era familiare e, proprio accanto, qualcosa di rigido, qualcosa...

Ritirò il braccio come punto da uno scorpione e, istintivamente, si girò a controllare. Lei era china sulla brace