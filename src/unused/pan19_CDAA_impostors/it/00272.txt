la sedia, attento a rendere lo stridio del legno contro il pavimento il più fastidioso possibile.
«Ci vado, ci vado.» sbuffò. Si levò i capelli troppo lunghi dalla faccia e si allontanò a passo lento.
«Tanto ha sempre ragione lei.» aggiunse, prima di sbattersi la porta alle spalle.
«Non ce lo voglio alla mia festa, ne combinerà un'altra, lo so…»
Senza alcun interesse per la lite, Cygnus fissava gli addobbi appesi al soffitto a bocca aperta, le posate abbandonate nel piatto; pareva particolarmente interessato ad un cristallo di ghiaccio che pendeva dal lampadario, ne ammirava lo scintillio con gli occhi che brillavano. Alphard ridacchiò; doveva essersi perso in un mondo incantato fatto di ghiaccio, in cui era il protagonista di mille avventure. Senza che nessuno gli tirasse giù i pantaloni a tradimento, magari.
Wal era ancora china sull'arrosto; forse, poteva farla ridere. Ben attento che Cygnus fosse ancora immerso nelle sue fantasticherie, Alphard allungò la mano e, furtivo, afferrò la sua forchetta. La nascose nel tovagliolo, diede di gomito alla sorella e si sporse ancora. Gli avrebbe rubato anche il piatto…
«Alphard!»
La voce di suo padre riecheggiò nella sala; un rimprovero secco, misurato, eppure ben più efficace di un urlo. Cygnus trasalì.
«Restituisci la forchetta a tuo fratello. E bada di non farmi vergognare mai più in questo modo.»
«Chiedo scusa, padre.» mormorò, a testa bassa. Rese la forchetta a Cygnus, che ricambiò con uno sguardo perplesso, come se non avesse capito quanto fosse accaduto. Suo padre scoccò un'occhiataccia al posto vuoto di Orion, indugiò sul figlio minore e infine su Alphard.
«Siete uomini, ormai. Vorrei proprio sapere cosa vi passa per la testa, vi comportate come bambini. Hai quattordici anni, Alphard, e ancora ti diverti a fare il buffone.» continuò, aspro «La nostra famiglia nutre grandi aspettative su di te. Se non cominci a crescere, a responsabilizzarti, dubito che ne sarai all'altezza.»
Si fissarono; Alphard sapeva a cosa alludesse. Lavorare al Ministero, proseguire il suo operato, crearsi una fitta rete di conoscenze. Dall'altro lato del tavolo, Lucretia portò le labbra al bicchiere, i capelli ramati che le ricadevano sulla fronte. Sposarsi, generare degli eredi.
«Confido di averti educato a dovere. E che basti.»
Alphard si soffermò ancora sulla cugina: nonostante andassero d'accordo, ne era disgustato come se quelle macchie d'unto sul vestito fossero parte integrante di lei. Secondo l'opinione comune, era una ragazza meravigliosa. Deglutì, l'acido che gli aveva invaso la gola; per quanto si sforzasse, non vi vedeva altro che carne molle, profumi nauseanti e una vocina stridula. Niente che avrebbe potuto trovare attraente. Nulla con cui avrebbe voluto approfondire il contatto.
«Mi sono comportato male, e chiedo ancora scusa. Spero di non deludervi.» disse, a testa bassa. Se l'avesse guardato negli occhi, lui avrebbe compreso che mentiva. Non poteva nutrire davvero quella speranza, non con la consapevolezza di ciò che provava.
Cygnus spalancò gli occhi e sorrise; la voglia di prenderlo in giro gli era passata.
«Sapete che…» pigolò. Suo padre aggrottò la fronte.
«Non interrompermi, Cygnus, non ho ancora finito.» lo troncò «Wal, oggi io e tua madre parlavamo di te.»
Come una condannata al Bacio del Dissennatore, Walburga dischiuse le labbra.
«Sì, padre?»
«Hai quasi diciassette anni. È ora che tu impari a diventare una buona padrona di casa. Di certo ti sarà più utile dei M.A.G.O..»
Sua sorella tacque, e Alphard arricciò il naso, il disgusto nell'immaginarsi accanto a una ragazza trasformato in un'inezia. L'aveva fatto apposta a parlarne a tavola, di fronte a tutti, certo che in quelle condizioni Wal non avrebbe replicato. Da sotto il tavolo, tormentò il tovagliolo.
«Non è ancora il momento per presentarti qualcuno. Alcuni miei conoscenti mi hanno chiesto di te, i loro figli sarebbero interessati…»
L'acqua nel bicchiere di Walburga ondeggiò. Un movimento lieve, che chiunque avrebbe imputato ad uno spostamento del tavolo. La superficie dell'acqua si increspò ancora, e un'onda in miniatura si infranse sul vetro.
«Non sai ancora come ci si comporta, faremmo solo una figuraccia, per questo è importante che tu impari ad assolvere i tuoi doveri.»
Una dopo l'altra, le onde si rincorrevano, sempre più impetuose; l'ultima sfiorò l'orlo del bicchiere. Ancora un po', e si sarebbe rovesciato.
«Sei una ragazza intelligente, so che apprenderai in fretta.»
Un secondo prima del disastro, Alphard afferrò il braccio tremante della sorella. Le accarezzò il polso, nel tentativo di trasmetterle il suo calore. L'acqua tornò immobile. Per fortuna, non se n'era accorto nessuno, altrimenti avrebbe solo peggiorato la situazione.
Walburga prese un sospiro e levò il capo; non era una codarda come lui. Lei suo padre lo guardava negli occhi.
«Padre, ti prego. È soltanto un anno, ci tengo molto. Dopodiché, farò quanto chiedete,