e Kenshin pregò tutti gli dèi che si riprendessero in fretta, giacché le sue gambe non potevano resistere a lungo – per non parlare dell'umiliazione cui si stavano sottoponendo davanti a suo figlio. Ma il rollio diminuì appena.
«Yahiko cosa?» disse, chiudendo lentamente gli occhi. «E per quale motivo siete tornata da Aizu, signorina Megumi?»
La donna smise di sghignazzare e piegò le labbra all'ingiù, cingendogli il collo con un braccio.
«Ma come? Io v-vengo a trovarti da m... moolto lontano e queshto è il trattamento che ricevo?»
Non avrebbe mai creduto di vederla così.
«Hey» Kaoru si sporse, bellicosa. «Giù le mani dal mio uomo!»
Il suo impeto era tutto quello che ci voleva. Kenshin agitò invano le braccia per mantenere l'equilibrio.
Caddero vicino al tavolo, lui sul fondoschiena, con Megumi drappeggiata addosso, le risa divertite di Kenji alle spalle.
«Ugh.»
Attese che le stelle fossero scomparse. Ma che bel modo di concludere la giornata...
Che diavolo stava succedendo?
«Ohi ohi.»
«Hic, ti ho detto» insistette Kaoru, scura «di non toccare mio marito!»
«E tu» commentò una voce, afferrando Kenshin per la collottola e alzandolo «non dovresti toccare le donne d'altri.»
Stupefatto di non aver percepito la presenza, il padrone di casa torse il collo all'indietro. E si vide sovrastare da una nota, gigantesca figura.
All'improvviso, la ragione del festino e l'arrivo della signorina Megumi (o era una coincidenza?) furono chiari. Un grande, naturale sorriso gli distese il volto, riflettendosi su quello del nuovo venuto.
Non riusciva a crederci.
«Sano!»
Ora tutto era a posto. Non mancava più nessuno.

Mezz'ora dopo Yahiko e Tsubame erano stati chiamati, il festino consumato, la giornata di Kenshin narrata; e l'allegria era molta.
Mentre Sanosuke prometteva racconti di avventure a Kenji, che sedeva sul suo ginocchio sinistro con aria rapita, Kenshin s'alzò per andare a far l'agognato bagno. Nel chiasso generale se ne accorse solo Tsubame, ma non importava: sarebbe tornato presto (prestissimo) per riunirsi a loro. E, nell'osservare la felice combriccola dallo stipite dello shoji, naturali, gli tornarono in mente alcune parole dell'ispettore Urayama.«Benedetto il giorno in cui siete arrivato in questa città, signor Himura.»
Sì... sì... sì. Era stato davvero un giorno benedetto. Da quel momento aveva avuto tante cose buone. Il sole s'era posato sul suo cammino.
La prova erano quelle persone, la sua famiglia, riunita nella sua casa a condividere la vita con lui.

 

 


#03 - Un mattino in un quartiere popolare di Tokyo



Da quando Sanosuke era tornato in città, lui e Kenshin parlavano molto, scherzavano molto, discutevano molto. Insomma, stavano parecchio assieme. Kaoru era contenta che il marito avesse ritrovato il migliore amico, ma a tutto c'è un limite...
Uscì dalla palestra, con una bokken in pugno e la mosca al naso.
«Allora, voi due» minacciò, agitando l'attrezzo. «Io sto cercando di far lezione: mi spiegate come faccio se i vostri discorsi continuano a distrarre i ragazzi?» In realtà era soltanto Sano a creare disturbo, ma questo non deresponsabilizzava Kenshin. «Oltretutto Kenji non fa che sgattaiolare dentro, rischiando di farsi male!»
E fece penzolare il piccolo terremoto davanti agli occhi sgranati del padre.
«Oro» disse quello, staccando il figlio dalla punta della bokken. «Kenji, sei proprio dispettoso.»"Dispettoso"? "Ingestibile" sarebbe più accurato, pensò Kaoru.
Sano intanto aveva incrociato le braccia.
«Tsk tsk tsk, signorinella, tu mi hai molto deluso. Dopo tutti 'sti anni mi aspettavo di tornare e scoprire che avevi fatto almeno dieci figli col povero samurai, qui. E invece...» Lei si sentì avvampare, ma non ebbe tempo di ribattere. «Kenji lo sa, vero, povero piccolo marmocchio? Vorrebbe dei fratellini da tormentare e non ne ha...»
Il bambino parve non prendersela per il pizzicotto. Assentì con degnazione.
«Per un numero del genere avresti dovuto aspettare un po' di più» commentò Kenshin, sollevando il figlio da terra.
«Ma va', ma va'.» Una gaia pacca sulle spalle. «Mai sentito parlare di gemelli?»
«Sì, ci vuole doppio lavoro.»
Allibita, Kaoru guardò prima Kenshin, poi Sano (il corruttore) e mandò fumo dalle orecchie. Quand'è troppo è troppo!
Tirò loro dietro bokken e secchi da bucato, strillando l'avvertimento di non tornare per un po'. Mentre infilavano l'uscio di casa, veloci come lepri, colse un altro paio di commenti.
«E' troppo nervosa, Kenshin. Scommetto che non stai adempiendo ai tuoi doveri.»
«Non scaricare la colpa su di me, Sano.»

I due amici s'avviarono di tacito accordo verso la clinica, attraversando l'affollata strada centrale. Passarono davanti all'Akabeko proprio mentre Tae finiva di ramazzare il battuto; la salutarono, ricambiati. Kenji guardava il mondo dall'alto delle spalle di suo padre e mugolava qualche canzoncina, battendo i piedini contro il suo petto.
«