, gli occhi lucidi, luminosi, che cercavano i suoi e le labbra che si piegavano morbidamente all’insù.

«Ora sono davvero in ritardo» mormorò. Dean rise, forte e squillante, e lo baciò.

 

 

***

Allo studio ci arrivarono davvero in ritardo, dopo una doccia veloce e necessaria. Dean accostò davanti l’ufficio baciandolo un’ultima volta prima di lasciarlo andare e vederlo sparire oltre la porta a vetri del palazzo. Si reimmise nel traffico mattutino sorridendo ancora. Guidò con calma, lasciando che l’Impala scivolasse placida tra le strade, riflettendo la luce del sole come un continuo ammiccare malizioso.

Una volta sotto casa, Dean si ricordò che aveva finito la carta igienica, il caffè e lo shampoo, quindi si allungò a piedi fino al market più vicino. Raccolse il necessario in un cestino e ci aggiunse una confezione da sei di birre e una di caramelle gommose. Fu mentre si metteva in fila alla cassa che notò lo stand. C’era un bambino sui sei anni, col nasino all’insù e gli occhietti vispi fissi sugli articoli esposti. La mamma lo richiamò, ferma all’ingresso del market, le buste tra le braccia, e il piccolo scappò da lei, affiancandola e chiedendole lamentoso se potesse tornare indietro a comprare uno degli articoli da cancelleria esposti. Dean tornò a osservarli, mentre la fila scorreva lentamente. Alla fine, prese una gomma da cancellare e la posò sul bancone della cassa insieme a tutto il resto.

Tornò a casa con una busta di cartone stretta tra le braccia e un sorriso divertito sulle labbra, e trovò Benny fuori la porta del suo appartamento con una confezione di lattine di birra sotto il braccio. Ghignò. Benny lo squadrò da capo a piedi e rispose nello stesso identico modo.

«Immagino di essermi preoccupato inutilmente» cominciò, facendosi da parte perché lui aprisse la porta di casa. «E dire che mi ero portato anche l’antidolorifico per farti dimenticare quanto sei idiota»

«Di che diavolo parli?» domandò, entrando nell'appartamento. Lasciò le chiavi sul mobiletto e poi si diresse direttamente verso la cucina, sistemando le birre in frigorifero e il caffè e le caramelle nella dispensa. Lasciò il resto sul tavolo e accettò la lattina che Benny aprì per lui.

«Parlo della figura da cagasotto di ieri sera» disse l'amico, prendendo un sorso della propria birra. «Non ho mai visto nessuno fuggire a quel modo da un bacio»

Dean posò la lattina sul tavolo e si sedette, mandando giù il sorso di birra.

«Era una situazione complicata, okay?» disse con tono poco convinto.

«Perché ti piace?»

«Perché è complicata!»

Benny inarcò un sopracciglio al suo sbotto e lui sviò lo sguardo.

«Sai, fratellino, non è male. Non il mio genere, a me piacciono donne, ma non è male, dopotutto» ricominciò l'amico, rigirandosi la lattina tra le mani. Si poggiò al tavolo con gli avambracci e osservò. Dean continuò a non guardarlo. «Non sei niente male neanche tu, sai?» aggiunse, e lo vide sbuffare. Benny sorrise e scosse la testa. «Lo sai cosa penso di te e del tuo lavoro, no? Beh, eccoti una novità, amico mio: se mi piacesse il genere, tu saresti il primo della lista, puttana o meno»

Dean lo fissò sorpreso, poi ghignò. «Questo perché tu sei una puttana»

L'altro scoppiò a ridere e lui lo seguì. Brindarono silenziosamente e bevvero, finendo le birre. Poi Dean tornò serio.

«Cas è diverso. È...»

«Complicato?»

«Non hai idea quanto» sospirò, passandosi una mano tra i capelli.

«Che io sia dannato» soffiò Benny, con un sorriso divertito. «Ti piace davvero, non è così?» Dean non rispose e l'altro rise. «Allora è così, eh? Non credevo sarebbe più successo, dopo Lisa»

«Già, e guarda com'è andata a finire con lei» rispose lui.

Lisa era successa quattro anni prima. Era piombata nella sua vita con un bambino di otto anni e un sorriso solare. Dean si era ritrovato innamorato di lei – di loro – in meno di un mese e avevano giocato alla famigliola felice per qualche settimana. Poi Lisa aveva scoperto la verità sul lavoro di Dean, che non faceva più il meccanico da molto tempo, come invece le aveva detto, ed era andata via. L'aveva capita, comunque, nessuno vorrebbe una puttana come figura paterna per il proprio bambino, ma restava il fatto che l'avesse lasciato per il suo lavoro.

«Tu avevi mentito a Lisa. Forse, se fossi stato sincero con lei fin dall'inizio, l'avrebbe accettato, con un po' di tempo» riprese Benny, scrollando le spalle. Lo guardò per un lungo istante, poi aggiunse: «Giuro su Dio, certe volte ho come l'impressione che tu sia convinto di essere una persona peggiore di quello che sei in realtà»

Dean non rispose e si limitò invece a schiacciare le lattine e gettarle nella pattumiera.

 

 

***

Dean si rigirò il cellulare tra le mani. Le parole di Benny continuavano a ronzargli nella testa, riportandolo sempre allo stesso punto