almeno avessero imparato a tenersi alla larga da lui.

Non quella mattina, comunque. Karofsky era particolarmente rabbioso ed aveva iniziato ad insultare Kurt non appena questi aveva messo piede fuori dall’aula di Trasfigurazione. Mentre i compagni Grifondoro e Corvonero sfilavano fuori dalla classe, guardandoli con occhiate curiose, ma indifferenti, il bullo aveva stretto Kurt al muro dicendogli le solite idiozie del "stavi meglio a Serpeverde", "sei la vergogna di tutti noi Grifondoro" e via dicendo; sciocchezze a cui Kurt ormai era abituato e a cui non faceva nemmeno più caso, ma il compagno di Casa si era fatto sempre più prepotente, cattivo e fisico nel fargli capire quanto lo disprezzasse per il suo essere un "traditore della Casa di Grifondoro".

Non voleva dire di essere spaventato, ma… un brivido ogni volta che Karofsky si faceva troppo vicino lo provava sempre ed era quindi grato a chiunque operasse quelle magie in suo favore per toglierlo dalle grinfie del suo bullo.

Bullo che in quel momento era appeso per il mantello ad uno degli alberi del cortile interno e si agitava cercando di scendere, mentre il compagno di malefatte tentava invano di tirarlo giù, strattonandogli i pantaloni.

Kurt rise insieme a tutti i presenti quando il bullo rimase in mutande - e, ne era sicuro, non fu a causa degli strattoni di Azimio.

 

***

 

Forse avrebbe dovuto aspettarsi una vendetta, forse avrebbe davvero dovuto capire che Karofsky non aveva la minima intenzione di lasciar correre quell’umiliazione e che, soprattutto, nonostante ci fossero decine di studenti disposti a dire che no, non era stato Kurt ad affatturarlo, era comunque colpa sua, se era stato pubblicamente smutandato.

Kurt era appena uscito dalla biblioteca dopo un pomeriggio di studio intenso, diretto verso la Sala Grande per la cena, quando all’improvviso una figura si stagliò davanti a lui. Quasi non alzò la testa, pronto a schivare chiunque gli si fosse messo davanti, ma una mano si poggiò contro il suo petto, bloccandolo di prepotenza.

"Dove pensi di andare?" gli domandò il bullo, l’espressione furiosa e lo sguardo più minaccioso che mai.

"A cena, Karofsky, dove pensi che stia andando a quest’ora?" rispose lui, incapace di frenare la lingua.

"Beh, non penso proprio…" borbottò quello e Kurt si ritrovò spalle al muro, i libri scaraventati a terra ed un braccio premuto contro la gola. Cercò di calciarlo, per liberarsi, annaspando per prendere aria, ma quella reazione non fece altro che esacerbare la situazione: Karofsky non aveva nessuna intenzione di lasciarlo andare e più lui si dimenava più lui stringeva spingeva il braccio contro la sua gola, togliendogli l’aria.

Kurt ebbe paura come non mai, in quel momento: prima di allora, i suoi bulli si erano limitati ad insulti, l’occasionale presa in giro e qualche scherzo di magia molto bassa, ma non era mai stato fisicamente colpito. Fino a quel momento.

Si bloccò, allora, irrigidito dal panico e dal fatto che più si dimenava, meno aria riusciva a far entrare nei polmoni; chiuse gli occhi stretti, poi, per non guardare il volto del suo aguzzino, incredibilmente vicino e spaventoso.

Finché qualcuno non gridò uno Stupeficium ed improvvisamente Kurt fu libero di tornare a respirare; senza più il braccio di Karofsky a trattenerlo contro il muro, crollò carponi a terra, prendendo grossi bocconi d’aria, mentre gli occhi si annebbiavano di lacrime di sollievo e le orecchie gli ronzavano rumorosamente, ed il cuore pompava sangue e ossigeno lungo tutto il suo corpo.

Qualche momento dopo, Kurt ebbe di nuovo il respiro più o meno sotto controllo e poté tornare a sentire i rumori del mondo attorno a lui.

"… e questa è l’ultima volta: andrò immediatamente a denunciarti al tuo Capocasa e poi dal preside, quindi ti consiglio di andare a fare i bagagli."

Kurt, ancora leggermente stordito, si sedette contro il muro, osservando stupito il suo bullo sollevarsi confusamente da terra e correre via lungo il corridoio; davanti a lui, un altro studente lo osservò allontanarsi, prima di voltarsi nella sua direzione.

"Ehi, stai bene?" chiese Blaine Anderson, Prefetto Corvonero, nonché Cercatore della squadra di Quidditch.

Kurt annuì, senza parole: non poteva credere che di tanti studenti fosse stato proprio lui, il ragazzo che aveva sempre osservato da lontano, e per cui aveva una cotta più o meno stratosferica, a salvarlo dalle grinfie di Karofsky.

"Io… grazie," mormorò, sospirando e arrossendo.

"Dovremmo andare a parlare con il preside, appena ti sarai ripreso," gli disse Blaine, il tono pacato e rassicurante. "Fino a questo momento ho sempre pensato di lasciar correre, ma… dopo quello che ti ha fatto ora penso che sia un pericolo non denunciarlo."

"Sì, hai ragione," annuì Kurt, prima di realizzare qualcosa. "Aspetta… Lasciar correre? Cosa intendi dire?"

Blaine allargò gli occhi sorpreso, prima di arrossire e allontanare lo sguardo dal suo. "Beh…"

"Aspetta: eri tu? Per tutto questo tempo sei sempre stato tu a proteggermi?"

"Io… beh, io…" balbettò per qualche momento Blaine, prima di sbuffare spazientito per il suo stesso imbarazzo ed annuire.

Kurt lo guardò strabuzzando gli occhi, sorpreso, perplesso, ma soprattutto