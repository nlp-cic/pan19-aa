


 




 







My acre of Heaven



 



 



 



 



 




Quando sente che tutto sta giungendo alla sua fine – quando
il suo dio tace di
nuovo dopo avergli concesso un’ultima visione, e la sua unica
e bellissima
madre è solo tre donne imperfette, e il quieto ruggito di
Roma opprime le ore
di veglia e di sonno -, li chiama un’ultima volta nelle sue
stanze, insieme.
Forse perché, benché i loro antenati siano venuti
dalle stelle più fulgide e
distanti, perfino i Bassiani talvolta sono solo uomini.

L’erba indiana brucia nei bracieri accesi, inebriante, dolce
come miele e
pericolosa quanto il più letale dei veleni. Ma non importa,
non ora che Avito
ha bisogno solo di un profumo e di un volto amico.

Bevono vino alla menta, rosso e cupo come sangue appena stillato, e
scherzano
ridendo in faccia al destino e alla morte. Ma ci sono ombre scure e
severe
negli occhi azzurri di Ierocle, tremiti leggeri che scuotono le mani
piccole e
magre di Severina.

I due finiscono per giocarsi il tempo e le attenzioni di Avito a dadi,
come
fosse veramente una delle prostitute che ha interpretato negli anni,
offendendo
con l’ironia e la sfacciataggine tipica della sua famiglia
perduta il pudore e
la finta ingenuità da vergine spaurita di cui Roma ha sempre
amato ammantarsi.
E lui li asseconda e ride con loro, gesticolando come se potesse ancore
udire
lo squillante ed inappropriato tintinnio dei bracciali luccicanti
d’oro e gemme
ai polsi, osservandoli lezioso da sotto le palpebre socchiuse come se
il suo
viso fosse ancora coperto di belletti esotici.

Ma poi Avito cambia le carte in tavola, sorride e fa la sua proposta, e
spera
che almeno per una volta capiscano. Volge prima lo sguardo a Severina,
e dopo,
più incerto, a Ierocle.

Le due persone che Avito ama e desidera di più al mondo si
guardano negli
occhi, cauti, studiandosi, come se si vedessero per la prima volta.
Avito
osserva quel gioco di sguardi, rapito: un azzurro come quello luminoso
e sereno
di un cielo terso, un verde nonostante tutto ancora brillante, intenso
come il
calore di un incendio. Ghiaccio e fuoco, uomo e donna, assorti in un
calmo
confronto, uniti come mai prima.

Sono bellissimi.

Poi, l’incanto si rompe, e loro lo guardano di rimando. Nei
loro occhi c’è
tutto ciò che Avito ha bisogno di sapere.

E a quel punto c’è la bocca piccola e rosea di
Severina a coprire la sua, le
labbra sottili e morbide che premono leggere, caste. E
c’è la stretta calda e
forte, possessiva, delle braccia muscolose di Ierocle, il peso solido e
confortante del suo petto contro la sua schiena. Ci sono i capelli di
Severina
che li avvolgono entrambi, come il più soffice e leggero dei
mantelli, rossi
come i fuochi di Vesta e di El Gabal; ci sono i denti di Ierocle che
gli
marchiano il collo con cento lividi cremisi e violacei, irruenti ma mai
capaci
di fargli male per davvero. Ci sono il corpo snello da ragazzino di sua
moglie
– ancora più scarno e fragile, dopo la malattia
– che gli scorre sopra come la
danza frenetica di un serpente impazzito e quello da uomo di suo marito
che gli
spinge contro in un ritmo violento e costante.

Gli occhi di Avito rimangono aperti per tutto il tempo, per poter
ricordare
questi momenti e sapere di essere stato amato prima di essere costretto
ad
andarsene, prima di doverli scacciare per salvarli. Ma sa che quelli di
Ierocle
sono chiusi, e quelli di Severina concentrati unicamente su di lui.

Eppure, quando anche questo finisce, le dita lunghe e bianche della
donna e
quelle forti dell’uomo si sfiorano per qualche attimo sul suo
petto, proprio lì
dove batte il cuore dell’imperatore.

Allora Avito chiude gli occhi, e immagina la loro piccola triade
divina, unita
dalle stelle, tra seimila anni, tra un numero terribile di vite
– e sogna le
loro mani che stringono le sue nello stesso momento, e un attimo di
beatitudine
come quello che duri in eterno, e un mondo in cui i sacerdoti possano
comprendere il Dio della Montagna e il Cristo e il Dio Libero e lui sia
libero
di giocare ancora con le bighe di legno.

Forse, tra seimila anni,
succederà.



 



 



 



 



 



 



 



 



 

I fall asleep
And see it all
Mother’s care
And color of the kites 




 




 




 




 




 




 




 




 




 




 




 




 




 




 




 




 




 




 




 




 




 




 