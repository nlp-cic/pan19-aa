-andare in bagno, tanto da provare  meno fastidio nel trovarsi in quella palandrana larga, altrettanto non si poteva dire dell'ilarità che ancora scatenava quando passava. Una settimana era un periodo di tempo troppo lungo, quindi il gioco non era ancora passato di moda e non aveva ancora stancato.

Ace cercava di non prestargli attenzione, e quando era eccessivamente di buonumore avvertiva i compagni con una fiammata che tentare di tirargli la coda avrebbe potuto essere una cattiva idea, ma era chiaro a tutti che la situazione lo infastidiva, cosa che ovviamente rendeva la situazione divertente.

Da questo punto di vista, Marco e Jaws erano una garanzia di tranquillità, per cui tentava sempre di sedersi a fianco a loro, ma le tavolate erano progettate per essere enormi e quindi non poteva impedire a Satch, o a nessun altro, di unirsi a loro e passare il resto del pasto a lanciare frecciatine. Almeno il cibo era una consolazione.

«Una delle storie sulla Pimpa parlava di un'indigestione, mi ricordo» stava dicendo Satch in tono casuale, e poi lanciò ad Ace un'occhiata eloquente.

Lui lo ricambiò con una altrettanto eloquente: sicuramente lo stomaco della Pimpa non era paragonabile al suo. E, probabilmente, se mai l'avesse incontrata dal vivo, se la sarebbe mangiata e avrebbe preso il suo manto a pois rossi come scalpo. «Mi stavo chiedendo» disse, per cambiare argomento. «Marco ha mai perso una scommessa?» Doveva ammettere di aver accarezzato l'idea di qualche penitenza divertente da affibbiargli.

«No» rispose Marco, come se credere il contrario fosse stato assurdo.

«Marco non scommette» precisò Satch, guardandolo male. «Ovvio che poi non perde.»

«A dire la verità, una volta ci ha fregati tutti con la storia che non può ubriacarsi» fece notare Izou. «Dopo quello, abbiamo evitato per parecchio, giusto per evitare altre fregature.»

Ogni tanto Ace si sentiva un estraneo in quella ciurma. Certo, l'avevano accolto e lo trattavano come uno di famiglia, ma loro erano assieme da anni e avevano vissuto molte più avventure assieme di quante fosse possibile raccontarne. Non ci poteva fare nulla. Era il fratellino minore, l'ultimo arrivato. Era preso da quel pensiero triste, e aveva una quasi voglia di andare a parlare con Barbabianca, che riusciva sempre a fugare qualunque dubbio avesse, che non si era quasi accorto che il brusio nell'enorme sala comune andava placandosi fino a cessare del tutto. Il silenzio divenne così innaturale che alla fine fu impossibile non accorgersene. Allora alzò lo sguardo dal piatto e si voltò per cercare di capire che cosa l'avesse provocato.

Sulla soglia della mensa stava una figura, vestita con un Kigurumis da gatto di colore bianco e nero. Il suo volto era praticamente nascosto dal cappuccio con le orecchie a punta, per cui Ace non lo riconobbe subito e pensò che si trattasse di un qualche tipo di scherzo che Satch o qualcun altro stava progettando alle sue spalle. Solo quando parlò, la voce risuonò inconfondibile alle sue orecchie.

«Scusatemi per il disturbo, ma mi è stato detto che volevate conoscermi, per cui eccomi qui» disse. Poi si mise una mano sul petto, indicandosi. «Mi chiamo Sabo. Sono il ragazzo di Ace.»

L'intera ciurma rimase senza parola, Capitano compreso. Da quando Satch aveva avuto l'idea di invitarlo a bordo per poterlo conoscere, era risultato che tutti erano venuti a conoscenza del fatto che Ace avesse una specie di storia d'amore segreta con qualcuno ma, dato che lui non li aveva corretti, avevano assunto che si trattasse di una ragazza. Le ipotesi su chi potesse essere o se l'avesse incontrata da solo o assieme a loro si erano sprecate, ma veramente nessuno era arrivato ad ipotizzare che si trattasse invece di un uomo.

Ace avrebbe voluto godersi appieno il loro sbalordimento, ma la realtà era che si sentiva quasi più sconvolto di loro. Per come Sabo gli aveva parlato l'ultima volta, non aveva idea che avrebbe potuto raggiungere la Moby Dick in così poco tempo, né che avrebbe voluto farlo. Né che sarebbe arrivato senza nemmeno avvertirlo preventivamente. Gli fu però chiaro che era stata una cosa studiata, forse un'idea che gli era venuta proprio mentre erano al telefono, come il modo in cui si era vestito indicava. Oltre al suo sorriso soddisfatto del loro sbigottimento, che il cappuccio non riusciva a nascondere.

Si alzò e in poche falcate raggiunse la soglia della sala. «Ma si può sapere che cosa ti è saltato in mente?» gli disse, senza nemmeno preoccuparsi di tenere il tono della conversazione basso.

«Mi hai chiesto tu di venire.» Sabo mancò il punto del discorso e lo fece di proposito.

«Parlavo di come ti sei conciato» lo riportò immediatamente sulla retta via Ace.

«Oh, questo?» Sabo si osservò. «Lo trovo piuttosto carino, a dire la verità.» L'aveva scelto Koala, che, a suo modo di vedere, di cose carine se ne intendeva più di lui.

«No, è una cosa ridicola.»

«Almeno siamo ridicoli in due» replicò Sabo, con un grosso sorriso sul volto.

Solo in quel momento Ace capì perché l'aveva fatto: voleva tirargli