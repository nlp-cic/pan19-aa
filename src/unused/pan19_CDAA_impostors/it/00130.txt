sta morendo dalle risate, la sua mira è un po’ pessima, e manca la testa di Marc di circa mezzo metro.

«Deficiente,» mugugna Juan Carlos, piazzandosi il mento sulle ginocchia e mettendo il broncio. «E comunque non è successo niente. Ha un bel soggiorno, domani porto le tele e un po’ di roba, e vediamo se la cosa funziona.»

«O se il coso gli funziona,» commenta Marc, sollevando un indice; Juan Carlos scuote la testa, e lui gli fa un sorriso enorme. «Juanqui, non smetti mai di stupirmi. Ti voglio bene.»

«Ehi,» dice Pau, con dolcezza, e Juan Carlos tira su il naso per guardarlo. «Serve un fischietto anti-stupro?»

Juan Carlos gli tira uno schiaffo contro una tempia e sbuffa, però è un pochino pochino pochino divertito, e il pensiero di Saras comincia a spaventarlo; Pau sa leggerlo meglio di chiunque altro, e lo stringe più forte.

 

Juan Carlos ha con sé un borsone da palestra che pesa un quintale, e una busta di plastica enorme piena di tele e fogli e tutto quello che nel borsone non c’è entrato; Saras viene ad aprirgli la porta con addosso il pantalone largo di una tuta e una maglietta bianca a mezze maniche, slabbrata ai bordi. Sta bevendo, da una tazza enorme, qualcosa che profuma intensamente di arancia, ed è bello e ha l’aria di essersi appena svegliato — anche se è pomeriggio, — e, quando mette a fuoco Juan Carlos, arriccia un pochino le labbra.

«Buondì,» dice, e si fa da parte per lasciarlo entrare. Juan Carlos abbozza un sorriso imbranato e scivola dentro — la casa è tiepida, ma non abbastanza da giustificare la maglietta di cotone leggero di Saras.

«Uhm. Dove mi sistemo?»

Saras fa spallucce.

«Dove vuoi, vaikas, è quello il punto,» dice. «Lo spazio che vedi è inutilizzato.»

Vaikas. Juan Carlos arriccia il naso al vezzeggiativo; Saras l’aveva usato anche ieri, e una rapida genuflessione all’altare di Google è servita a confermare i sospetti che Juan Carlos già aveva: Saras lo chiama ragazzino, e non è molto carino da parte sua.

D’altra parte, però, Saras gli sta anche praticamente salvando la vita e la carriera, per di più senza chiedere nulla in cambio, dunque qualche privilegio a caso se l’è guadagnato; Juan Carlos annuisce tra sé senza fare commenti e mette giù il borsone, appoggia la busta con le tele contro la parete vuota del soggiorno di Saras e poi comincia a spacchettare il materiale.

Saras lo raggiunge dopo due minuti, gli offre una tazza di tè e una mezza dozzina di biscotti al cioccolato impilati su un fazzoletto. Juan Carlos gli sorride da sotto in su.

«Serve una mano?» domanda Saras, dando un’occhiata curiosa alle valigette di legno impilate ordinatamente nel borsone.

«Non ti disturbare,» mormora Juan Carlos, distratto dai biscotti; Saras gli dà un colpetto amichevole contro il piede, e indica l’unico arredo della stanza, un’enorme poltrona di pelle sistemata vicino alla finestra.

«Mi trovi lì a leggere,» dice, e Juan Carlos ridacchia.

«Grazie,» replica, vagamente sarcastico perché wow, se Saras non gliel’avesse detto di sicuro non sarebbe mai riuscito a trovarlo, però è anche sincero.

Saras annuisce, e ciabatta via.

 

La tela bianca è lì ferma e Juan Carlos le sta seduto davanti, ancora più immobile di lei; più la guarda e più gli sembra che tutto quel pallore, tutte le infinite possibilità che la stronza gli offre, siano, in fondo, un insulto. Juan Carlos ha la testa vuota, asciutta ed irriempibile come una vasca da bagno senza tappo, e la tela lo sfotte, senza nemmeno dovergli parlare.

Saras, dalla cucina a vista sul soggiorno, lo osserva, curioso.

«Sei sicuro che star lì a fissare quella cosa ti aiuta?» dice, dopo un po’, abbandonando l’isola centrale e raggiungendo Juan Carlos, scalzo, perché aveva fatto lo sforzo di infilarsi le ciabatte solo in onore dell’ospite, ma il proposito è tramontato in fretta.

«Di solito funziona,» replica Juan Carlos, tutto rigido perché si vergogna abbastanza di essere un così palese fallimento, e sta cominciando ad irritarsi.

Saras si siede per terra accanto a lui, piegando una gamba per appoggiarci su il mento, pensieroso.

«Non sta funzionando,» commenta, alla fine, con gentilezza. Juan Carlos sbuffa una mezza risata.

«Ma non mi dire.»

Saras gli offre un ghigno asimmetrico e scrolla le spalle.

«Di che ti stupisci? Non è che il vuoto abbia molto da offrire. A meno che tu non sia una volpe artica, una distesa di bianco è l’ultima cosa che dovresti desiderare.»

«Volpe artica ci sarai tu,» rimbrotta Juan Carlos, debolmente, e ancora non schioda gli occhi dalla tela. Saras ridacchia, allunga una mano per staccare un batuffolino di polvere che si era aggrappato al maglione di Juan Carlos, proprio su una spalla.

«Dico solo che dovresti pensare a qualcosa che vuoi; concentrarti su quello, invece che sul niente,» mormora, e neanche prova a nascondere la propria