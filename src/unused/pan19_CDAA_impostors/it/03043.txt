la cosa lo fa sentire un po’ in colpa.

“Ma no, è tutto a posto. Mi basta parlare con te”. Non gli sta mentendo dopotutto: è davvero felice di parlare con Noya, perché se parla con lui non pensa e se non pensa sta bene. Yuu lo tiene a galla senza saperlo.

Allo stesso tempo però, non vuole farlo preoccupare, quindi caccia via il malumore – viene facile, perché ama Noya abbastanza da dimenticare di star male e in breve si convince che quella sensazione di profonda disperazione e stanchezza non sia poi tanto grave, dal momento che è riuscito a scacciarla così facilmente.

Si rende conto di aver sottovalutato la cosa quando, in piena notte, nel buio della sua stanza, va di nuovo in apnea. I respiri diventano corti ed è costretto a prendere fiato con la bocca mentre la sensazione di essere sul punto di vomitare gli impedisce di sentire altro. Respira a fatica, respira rumorosamente. Piange. Il pianto sembra farlo stare meglio: l’attacco di ansia raggiunge il suo apice e le poche lacrime che versa smorzano quel crescendo di sensazioni, sublimandole. Dopo gli sembra di stare meglio e quando anche il battito del cuore torna regolare, Asahi si addormenta.

 

“Ho così tante cose da fare, questa settimana, che farei prima a buttarmi sotto un pullman”.

Asahi ha bisogno di leggere quel messaggio diverse volte prima di rendersi conto di quello che sta succedendo.

No, si dice, mentre lo rilegge, cercando di frenare la sua mente. Non azzardarti neanche a pensarlo. Lui sta solo scherzando, è solo un modo di dire.

E lo sa benissimo, lo sa davvero che Yuu non intende davvero, perché sarebbe assurdo, perché semplicemente non avrebbe senso ammazzarsi per i troppi impegni. È un modo di dire e la logica di Asahi lo capisce tranquillamente perché conosce Noya e sa quanto il ragazzo ami scherzare. Eppure, non riesce a fermare i suoi pensieri: non è con Noya in questo momento, e se magari fosse con lui potrebbe in qualche modo alleggerire il suo carico, aiutarlo. Ma non è con lui e Noya è in difficoltà – una difficoltà minima, certo, ma pur sempre una difficoltà. Asahi si trova a pensare che se Noya non ci fosse più, lui sarebbe completamente distrutto. Sa che non ha senso, che una simile eventualità è remota, che nulla in quella situazione dovrebbe fargli pensare ad un simile scenario. Eppure ci pensa. Ci pensa e l’attacco di ansia arriva così forte che gli gira la testa.

Prendere fiato fa male, lo stomaco è stretto in una morsa opprimente e Asahi non può fare altro che sedersi.

Smettila, grida nella sua testa, quando le prime lacrime pungono sulle ciglia. Sei patetico, smettila. Che cosa pensi di fare? Piangere ogni volta che Yuu farà una battuta? Ti rendi conto di quanto sei ridicolo?

Ma più si colpevolizza, più il suo attacco di ansia cresce e ad un certo punto l’apnea è totale. Ad un tratto, Asahi smette di prendere fiato, finché non ne può più, finché il suo stesso corpo non lo costringe a respirare. E piange a dirotto.

Non piangere, non piangere, non piangere. Non hai motivo di piangere. Ti prego non piangere, supplica se stesso, ma più pensa più fa male e allora piange più forte, a singhiozzi. E si odia per essere tanto debole. È bastata una parola, uno scherzo, per spezzarlo.

Ignora il cellulare. Dirà che era al bagno, che era occupato, che non ha visto il messaggio. Ignora il cellulare finché non sta meglio e quando smettere di piangere, solo gli occhi arrossati e il mal di testa testimoniano la sua debolezza.

 

Alla fine, Noya se ne rende conto e Asahi comincia a parlargliene. Yuu diventa in qualche modo più attento alle sue parole, al modo in cui scrive e gli chiede di non nascondergli niente. Asahi non lo farebbe neanche se volesse: una parte di lui è troppo stanca per mettere su una facciata, l’altra vuole che Noya gli stia accanto.

Vorrebbe però anche che il ragazzo non cambiasse atteggiamento nel suo confronti e questa diventa la sua nuova preoccupazione. Si sforza continuamente di capire se Noya si sta comportando in maniera differente, se sta facendo qualcosa solo per dovere, solo perché è il suo ragazzo – non vuole essere un peso, non vuole assolutamente che Yuu faccia qualcosa controvoglia, fosse anche una semplice telefonata.

Non se ne rende conto, ma quel pensiero lo ossessiona, quel pensiero gli causa nuova ansia. Diventa un circolo vizioso: non può fare a meno di parlargliene, ma parlargliene lo fa stare anche peggio. Asahi non sa come uscirne, forse non vuole uscirne. Noya gli dice che può farcela, che sarà una buona giornata e lui si chiede se quello sia diventato un automatismo, se sia cortesia bianca, come dire “buongiorno” o “arrivederci” ad uno sconosciuto – non lo fai perché ci credi davvero, lo fai soprattutto perché è così che va fatto.

Si chiede poi, se non sia già diventato un peso. E se Noya non deciderà prima o poi di andarsene. Non ha mai pensato che potesse abbandonarlo, non Yuu, ma nelle ultime settimane, da quando gli ha parlato del