ho visto prima io!»

«Mollaaa!»

«Per me solo un caffè, grazie.»

«Arggh.»

«Forte e doppio.»

Un normale pasto alla loro tavola. Coltelli, forchette e mestoli che volavano a seconda dell'umore, mentre i commensali dotati di residuo raziocinio (la chimera, i due draghi e Zeross) cercavano di sopravvivere senza alzarsi a stomaco vuoto.

Per certi aspetti era come una battaglia campale; ci volevano strategie, diversivi e cariche sempre nuove.

«Moccioso, passa il pane» gli gridò Inverse.

E poi c'era la loro stupefacente adattabilità. Non avrebbe mai creduto possibile – una volta ricordate le circostanze in cui l'avevano conosciuto, una volta saltata la copertura – restare con loro senza mentite spoglie.

«To'.»

La pagnotta scomparve in un vortice.

«Cos'era... munch... quel tono... gnam, moccioso?»

Persino i loro insulti avevano perduto efficacia. Era strano.

«Te l'ho dato il pane, no?»

«Lina, molla quel cosciotto» minacciò Gourry dalle retrovie.

«Scordatelo!»

«Hey, quello l'avevo preso io» s'intromise la principessa, Amelia. «E' un'ingiustizia!»

«Amelia, ti prego...»

Memory Fibrizo osservò con falso disinteresse.

La distratta considerazione che avevano di lui – lui, che li aveva incalzati, umiliati, torturati – era un pungolo insopportabile, ricordo al suo orgoglio dell'attuale debolezza e stimolo inspiegabile a corde che non voleva toccare. Avrebbe potuto competere con Zeross... ma non con la Inverse, vero?

Non quando lei l'aveva schiacciato all'apice della sua potenza, a un passo dal diventare padrone dell'universo (se i suoi sospetti erano fondati).

Pensare a quegli ultimi attimi ignoti doleva.


Distraiti... distraiti.


In mancanza d'altro, assaggiò la bistecca. Il succo e il sapore lo trascinarono in un vortice speziato, lasciandolo stordito.

Era questo, il sapore dei cibi umani?

Quando se la vide sparire, per la prima volta condivise l'istinto propulsore dello strano gruppo cui s'accompagnava. Si buttò nella mischia con un grido di battaglia.

Anche se non lo sapeva, aveva appreso l'accettazione nei confronti degli altri.

 

 IV


Una cosa sola, forse


 

 

Le sue guance erano arrossate dal freddo; il collo del cappotto di lana gli arrivava sino alle orecchie, sfiorando il bordo del candido berretto a ponpon. Dolphin sorrise.

Era una visione piacevole, dopotutto: un bambino dagli occhi vispi in placida contemplazione della neve, posata sul giardino, sulle fronde ghiacciate, sul naso arancione di un pupazzo.

Lui parve intuire i suoi pensieri, poiché azzardò un'occhiata nella sua direzione.

Sì, era un bel quadretto, e ancora di più... se immaginava di vedere i segni (peso e ornamento) di una nuova maturità sul suo volto. Sedette sull'antica panchina di pietra, protendendosi e liberandogli la fronte dalla frangia irregolare. Il cielo andava rischiarando.

«Non fa uno strano effetto?» chiese Fibrizo, seguendo pensosamente il moto del suo braccio.

«Che cosa?» rispose Dolphin, un po' risentita per la violazione del sacro silenzio.

«Toccare me e sapere che in realtà sei tu.»

«Come?»

«Non sono nato da te?»

Quando lei osservò le loro mani, giunte, vide che combaciavano alla perfezione; eppure c'erano tante piccole differenze, particolari discreti che le parevano clamorosamente evidenti e che lui, a quanto pareva, non riusciva a cogliere. Gliele fece notare.

Fibrizo non guardò nemmeno. Si allontanò, alzando zolle di neve coi piedi.

«Un subordinato è parte del suo signore. Non c'è altro.»

«Davvero?»

«Sì.»

«Solo perché i nostri corpi sono simili?»

«Non simili: uguali.» I suoi occhi verdi la rimproverarono. «La sostanza è la stessa.» Poi raccolse una pigna e cominciò a giocarci, facendola rimbalzare sui palmi aperti come un esperto giocoliere.

«Allora per te tutti gli uomini e gli animali sono uguali?» La pigna compì un arco sbilenco. Dolphin corrugò la fronte, sicura. «La sostanza è la stessa.»

Un tonfo nella neve. La pigna abbandonata.

«Ma io... non sono uno di loro, e neanche tu. Noi siamo nati lontano dalla terra.»

Era la prima volta che affrontavano l'argomento in quei termini; fino ad allora, Dolphin era stata sicura di poter condurre tutti i loro dialoghi verso la conclusione migliore. Ora capiva d'aver avuto torto: i dubbi del demone erano plausibili, la sua mente brillante.

La gettavano in uno strano stato d'urgenza.

«E... da dove dovremmo venire?» fu tutto quello che riuscì a dire.

«Tu cosa pensi?»

Lo fissò. Sulle loro origini – sì, forse su quello aveva ragione. Ma c'era qualcos'altro, qualcosa che l'Hellmaster e i suoi simili ignoravano e che sono gli esseri umani avevano scoperto.

Fibrizo le diede la schiena, calcandosi il berretto sul capo.

«Ormai l'ho accettato, comunque. Non è più un problema. Non lambiccarti il cervello per consolarmi.»

Quelle parole la riscossero. «Accettato cosa?»

«Che non sono quello che ricordo di essere, né lo sarò mai.» Le offrì