, impregnata nella sua solidità storica e sociale del sudore di due dei più valenti condottieri che quel casato avesse mai offerto e schizzata nella sua gloria del sangue di nemici che lui aveva vinto con l'impeto da leone tipico della sua gioventù come Hoofander e Morand, terrori di interi villaggi e vincitori di diversi cavalieri.
Sì, lui aveva combattuto a lungo con la protezione di quel metallo, e lo avrebbe fatto ancora se il suo sovrano lo avesse invitato ad imbracciare nuovamente le armi, ma ormai era vecchio e la sua gamba, ferita nell'ultima guerra, lo reggeva a stento, inutile come il suo occhio sinistro, ormai totalmente perduto. Per questo motivo aveva pensato di togliere l'antica armatura di famiglia da quel polveroso corridoio dell'ala ovest: l'avrebbe fatta riparare dal fabbro del paese, le domestiche avrebbero passato gli ultimi giorni a lucidarla e pulirla e, quando le piastre rosse avrebbero nuovamente scintillato sotto il caldo sole del sud del continente, fra la polvere di quelle terre desertiche, sarebbe stato come se Sir Anthony di Guardianpeak fosse tornato tra le truppe, pronto a guidare l'ennesimo assalto.
Purtroppo suo figlio, l'uomo che avrebbe dovuto essere il suo orgoglio e la sua gioia, era rimasto immobile a braccia conserte a quella notizia, parlando con tono calmo e rassegnato quasi avesse a che fare con un lattante capriccioso, piuttosto che con il padre, nonché suo signore.
“Padre, quel vecchio ammasso di ferraglia non mi sarà di alcun aiuto.” gli aveva detto, mentre continuava ad osservare il tratto di costa appena visibile oltre il parco. “Mi equipaggerò nel migliore dei modi appena sarò in città.”
Al ricordo di quelle parole la rabbia gli offuscò nuovamente la vista con la sua familiare cortina rossa e le sue mani si strinsero sul bastone, esattamente come quella sera si erano strette sull'animato2 di faggio. Che poteva mai sapere di guerra un ragazzino la cui pelle non era stata ancora segnata dai tagli delle lame e le cui mani erano quasi prive di calli, da sempre gloria e vanto degli esperti nell'uso dello spadone? Che ne poteva sapere di equipaggiamento militare un uomo che aveva lasciato le proprie terre solo per concludere affari o recarsi in quelle università che toglievano ogni virilità ai giovani?
Improvvisamente un nuovo stridio ruppe l'aria afosa di quel tardo pomeriggio, interrompendo i suoi ricordi, e Sir Anthony alzò lo sguardo per seguire il volo circolare di un falco sacro, sicuramente compagno di qualche cavaliere che cacciava nei suoi territori. Il falco continuò a descrivere dei cerchi all'apparenza perfetti, e Sir Anthony pensò che non riusciva a ricordare con chiarezza l'ultima volta che il figlio lo aveva invitato ad una battuta di caccia con il falcone.
La voce del figlio ancora adolescente penetrò suadente nella sua mente, mentre l'immagine di un ragazzino biondo che accarezzava il suo primo guanto da falconiere si inseriva nel centro di quel volo perfezionistico. Oscar era da sempre un grande appassionato della caccia con il falcone e visto che un decreto regale gli proibiva di possederne ancora per qualche anno, si era fatto carico dei capi più preziosi della famiglia, occupandosi di loro quasi fossero stati sangue del suo sangue. Non c'era stata nessuna meraviglia quando alcuni trovatori nelle taverne avevano cantato di questo amore profondo per i nobili rapaci -tanto profondo da far credere che il suo naso avesse assunto le forme di un becco-, facendo ridere l'intero paese.
Lo stridio aumentò di volume mentre l'animale scendeva in picchiata verso un'insenatura nella roccia e la fedele Marla abbaiava forsennatamente, correndo verso il ciglio della scogliera. Anche quella sera la cagna aveva abbaiato con la stessa energia e, se non fosse stato per lei e per la sua gamba, sicuramente avrebbe afferrato il suo guanto da falconiere per colpire il suo erede con tutta la forza che gli rimaneva in corpo per quell'oltraggio, procurandogli l'unica cicatrice che non porta mai onore: quella del diseredato. Fortunatamente Iddio non aveva voluto che le cose andassero così.
“Quell'ammasso di ferraglia ha servito la Corona e questo paese più volte di quante tu potrai mai vantarne.” Ricordava invece di aver urlato mentre i lineamenti si tendevano in un'espressione degna della peggiore fiera. “Tuo nonno ha protetto il nostro paese con le insegne del nostro casato, e io ne ho allargato i confini oltre l'immaginabile.”
“Confini che ogni anno ci costano centinaia di soldati.”
Questo perché vengono lasciati in mano a delle donnicciole come te, aveva pensato fremendo di rabbia, uomini che non ricordano il vero valore militare di un signore, presi come sono da libri di teologia e questioni filosofiche inutili. Ai suoi tempi era sufficiente che una contrada appena conquistata venisse data in gestione ad un nobile perché il re potesse dormire sonni tranquilli, sicuro che il grano sarebbe giunto dalle regioni centrali, certo i migliori vini e l'olio più delicato avrebbero varcato le porte delle capitale prima della fine dell'autunno come il pesce avrebbe lasciato Guardianpeak per giungere sulla sua tavola in una croccante doratura.
Ma quelli erano altri tempi, tempi in cui gli uomini erano ancora tali, tempi in cui i veri cavalieri venivano chiamati sui campi di battaglia e il re non affidava il proprio esercito a ragazzi ancora imberbi e privi di una qualsiasi attitudine militare. Erano