loro parole. Si sentì scivolare lentamente nell’incoscienza, ma cercò di resistere. Doveva restare sveglio. Doveva andarsene.
«È un demone!»
«E perciò dovrebbe meritare la morte?»
Qualcosa di fresco e delicato si posò sulla sua fronte. Dita. Una mano leggera che gli scostava i capelli dal viso.
«Brucia di febbre. Andate a prendere dell’acqua e le mie erbe, presto. Oh, e non dite nulla a nessuno.»
«Ma, Izayoi-hime…»
«Vi prego. Vi prego, devo aiutarlo.»
Toga si sforzò di aprire almeno gli occhi. Vide un volto elegante, dolce, e lunghissimi capelli scuri.
La donna sobbalzò incrociando il suo sguardo, e la sua espressione mutò da preoccupazione a tenerezza. Riuscì a intravedere l’ombra di un sorriso prima che la vista si offuscasse di nuovo.
«Non temete, mi occuperò io di voi.»
Le mani della donna viaggiarono sul suo corpo, scostando l’haori squarciato.
«Portate anche delle bende. Bende e la mistura di melaleuca» la sentì aggiungere.
Si sentì rassicurato da quella voce gentile. Che sciocco. Continuò a insultarsi per essere stato così stupido anche mentre perdeva i sensi, e l’ultima cosa che percepì fu il tocco accorto della donna che gli sorreggeva la testa e continuava a sussurrare parole al suo orecchio.
Sognò di star ancora combattendo contro gli yokai drago. Pur capendo di star vivendo solo un’illusione, non riuscì a placare il panico che provò quando vide Ryokotsusei apparire a capo delle sue schiere, e gettarsi non contro di lui, Toga, il suo vero avversario, ma contro suo figlio Sesshomaru. Nel sogno, Toga ululò e si lanciò contro il signore dei demoni drago, frapponendosi tra lui e Sesshomaru prima che il maledetto potesse fargli del male. Sognò di combattere Ryokotsusei insieme a suo figlio, e di vincerlo.
Nel sorriso onirico, irreale, di Sesshomaru, Toga intravide un frammento di realtà, e capì che quello era davvero solo un sogno, e che suo figlio non si sarebbe mai battuto al suo fianco. Ne fu felice: Ryokotsusei era un nemico troppo pericoloso. Spettava a Toga sconfiggerlo.
Quando si risvegliò era di nuovo notte. Capì di essere rimasto incosciente per almeno un giorno intero, vedendo che la luna in cielo non era più perfettamente piena, ma già calante. Era ancora steso a terra, ma ora delle coperte lo avvolgevano morbidamente, e qualcosa gli teneva la testa sollevata.
«Come state?»
Toga si girò verso la voce. Riconobbe la donna inginocchiata al suo fianco come la sua soccorritrice.
«Sono desolata, » si scusò subito lei. «Avrei preferito portarvi al riparo nelle mie stanze, ma le mie servitrici avevano troppa paura per aiutarmi, e sarebbe stato crudele costringerle a farlo. Fortunatamente siete nel mio giardino privato, dove nessuno può entrare senza il mio permesso. Siete al sicuro.»
La donna sorrise, e Toga si scoprì a ricambiare. Il giorno prima, in preda agli spasimi del veleno, non aveva notato quanto fosse bella. Ora, a mente lucida, riusciva a vedere nel volto della donna una nobiltà che non aveva nulla da invidiare a quella della madre di suo figlio Sesshomaru. Ma in più l’umana emanava una dolcezza e un tale calore che Inukimi, la compagna di Toga, non sarebbe mai riuscita a comprendere, tantomeno eguagliare.
«Grazie. Mi spiace di aver spaventato le tue serve.»
La donna rise piano. «Temo che vedere un uomo precipitare dal cielo sia stato un po’ troppo per loro. Specialmente quando si sono rese conto che siete un demone.»
«Tu non hai avuto paura?»
Lei inclinò la testa. «Sì, molta. Ho temuto steste per attaccarci. Ma poi ho visto che eravate ferito, e ho capito che non avreste potuto farci del male.»
Toga annuì e richiuse gli occhi. «Non lo avrei comunque fatto. Non faccio del male agli umani, a meno che non mi attacchino per primi.»
«Sono felice di sentirvelo dire.»
«Per quanto sono stato incosciente?» domandò.
«Quasi un giorno intero. Siete stato fortunato: il veleno con cui vi avevano colpito non doveva essere molto raffinato. È bastato pulire la vostra ferita perché cominciaste a guarire.»
«E tuttavia è bastato a indebolirmi così tanto» commentò, più come monito per se stesso che altro. Non riusciva ancora a credere alla sua sventatezza. Secoli di vittorie lo avevano reso incauto, e arrogante. Non avrebbe commesso lo stesso errore due volte. Se la donna di fianco a lui non lo avesse aiutato la notte prima, sarebbe probabilmente morto. E a quel punto cosa sarebbe successo alle truppe dell’Ovest? Per quanto stimasse Inukimi, sapeva che nemmeno lei sarebbe riuscita a tenere a bada Sesshomaru, e suo figlio era ancora troppo inesperto per comandare l’esercito dei demoni cane. Si sarebbe lanciato da solo contro Ryokotsusei, e sarebbe morto. I draghi avrebbero preso dominio dell’Ovest.
Sicuramente l’umana non se ne rendeva conto, ma salvando lui aveva probabilmente salvato anche innumerevoli altre vite.
«Avevate perso molto sangue. Qualsiasi uomo sarebbe morto nelle vostre condizioni.»
«Io non sono un uomo» le fece notare. Si voltò di nuovo per guardarla, e la donna arrossì. Aveva