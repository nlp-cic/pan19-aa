«Chi sostiene questo non ha mai incontrato una Cacciatrice. Non scomodare il tuo grosso culo, l’uscita me la trovo da solo».
Spike si caricò sulla spalla il sacco nero nel quale aveva ricacciato la giacca e guadagnò l’uscita in poche rapide falcate. Una volta fuori, lasciò cadere il sacco sul marciapiede, si appoggiò al lampione e si accese una sigaretta. Inspirò il fumo a lungo, sentendolo scendere lento, denso e caldo nei polmoni, e guardò in alto, verso i grattacieli. 
«Me ne dai una?».
Spike non distolse lo sguardo. 
«Tu non fumi, Faccia Di Cavallo, ed è meglio se non cominci ora».
«Primo, come cazzo fai a sapere che non fumo? Secondo, ne ho voglia, va bene? Mi sono appena licenziata e sono senza lavoro, di nuovo. Se non trovo subito qualcos’altro, Mr Geld mi caccia dall’appartamento. Terzo, chiamami un’altra volta Faccia Di Cavallo e giuro che te la spengo sulla fronte, la cazzo di sigaretta. Quarto, non accetto consigli salutisti dal Billy Idol dei poveri».
Finalmente Spike abbassò lo sguardo. Dovette abbassarlo molto, cazzo se era bassa Faccia Di Cavallo. 
«Te lo ha detto mai nessuno che sei tanto acida quanto bassa?».
«Me la dai questa sigaretta, sì o no?».
Pugni puntellati sui fianchi ed espressione minacciosa. Sicuramente non sapeva di aver a che fare con un vampiro, né di aver lavorato per un…a demonessa.
«No, ma posso offrirti da bere».
Lei parve pensarci un attimo, come per vagliare le possibili conseguenze. Poi scosse la testa.
«Sei troppo biondo per me, Capitan Perossido».
«Ah ah ah, questa non l’avevo mai sentita. Fossi in te non farei tanto la spiritosa, i tuoi capelli non sono certo messi meglio».
Faccia Di Cavallo fece per aggiustarsi la coda scompigliata, poi sussultò e si fermò a metà del movimento. Incrociò le braccia sotto il seno, forse nel tentativo di darsi un tono e di non farsi cogliere in fallo un'altra volta.
«Potresti consigliarmi la tua parrucchiera».
«Accomodati. Si chiama Tula e vive a Detroit».
Faccia Di Cavallo sbuffò e roteò gli occhi, ma non aggiunse altro. Spike buttò a terra la sigaretta, ormai ridotta a un mozzicone, e la spense con il tacco degli anfibi. Lanciò un’occhiata di sottecchi al sacco nero che giaceva sul marciapiede ammosciato su se stesso, indeciso sul da farsi. Doveva trovare un modo per rimediare trenta gattini o poteva dire addio al suo amato spolverino. 
«Quasi quasi sto riconsiderando il tuo invito a bere», stava blaterando Faccia Di Cavallo. «Più penso alla mia situazione economica più mi viene voglia di ubriacarmi. Chi la sente mia madre, adesso? D’altro canto, siamo a New York, La Grande Mela, quanto può essere difficile trovare un lavoro migliore di quello che consiste nel pulire i pavimenti per una vecchia grassona con i baffi e l’ossessione per i gattini? Che diavolo se ne fa, poi? A me piacciono, per carità, ma non credo proprio che lei li tenga in quel vecchio casermone per compagnia».
Spike sgranò gli occhi. «Tu sai dove la vecchia tiene i suoi gattini?».
Faccia Di Cavallo aggrottò la fronte. «Be’, sì… Ehi! Giù le mani!».
Spike l’aveva afferrata per le spalle e strattonata un paio di volte. 
«Sapresti dirmi dove sono?».
«Ma cos’è questa fissa per i gattini, eh?».
Decisamente Faccia Di Cavallo non aveva idea con chi avesse a che fare.
«Rispondi alla mia domanda: puoi darmi l’indirizzo, sì o no?».
«Sì, sì. Una volta ho origliato una telefonata e ho sentito che ne parlava con qualcuno, ma per sbaglio, eh? Non era mia intenzione, stavo solo…». All’improvviso una luce maliziosa si accese negli occhi di Faccia Di Cavallo. «Senti un po’. Se io ti do questo indirizzo, cosa ottengo in cambio, uhm?».
Spike avrebbe scommesso il suo accendino che Faccia Di Cavallo non stava pensando ai gattini.

Quando, ore più tardi, Spike rientrò a passi baldanzosi nel negozio della Signora Scrubs, lei arrivò dal retrobottega di corsa (pieghe di lardo che le pendevano dal corpo permettendo, ovvio) e trafelata. Lo guardò ancora una volta come se fosse uno scarto di pelle da gettare nell’inceneritore per i rifiuti organici e sputò.
«Cosa ci fai TU qui?».
Spike fece spallucce e sorrise. «Ho trovato i tuoi gattini».
Lei inarcò un sopracciglio (o almeno un folto ciuffo di peli sulla fronte che sembrava un sopracciglio) con aria evidentemente scettica e un barlume di avidità che scintillava negli occhi.
«Trenta come eravamo d’accordo?».
Il sorriso di Spike si allargò. Mise in mostra più denti possibile, fin quando i canini non si allungarono e la faccia del demone non comparve sul suo volto.  
«No, bellezza. Di più. Tutti. Tutti i tuoi gattini». 
Lei rimase in silenzio solo qualche istante, poi la comprensione le illividì il viso flaccido.
«COSA?! Ma, ma… come hai fatto a trovarli?».
Spike si picchiettò la punta del naso.
«I contanti sono