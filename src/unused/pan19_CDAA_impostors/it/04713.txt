Disperato spostò lo sguardo sulla propria spada, abbandonata a terra, sporca, che aveva inzuppato di sangue il tappeto. Sangue. Rosso. Metallico…d'istinto si portò una mano alle labbra come a trattenere il conato che lo percorse con violenza, ma servì solo a rendere l'odore ancora più pungente, più reale, mentre la sostanza rossa ancora lasciava il suo corpo dalle piccole ferite che ornavano le nocche.

Fu in quel momento che la sua mente sembrò tradirlo. Chiuse gli occhi involontariamente e lo vide. 

Oropher steso al suolo, il corpo martoriato da tagli, l'armatura squarciata, il metallo macchiato di rosso. E il bel viso, quel volto perfetto che da sempre significava tutto per Thranduil, sfigurato dai colpi e lercio dal fango, le labbra che dolcemente lo avevano sfiorato quando era un fanciullo livide e gonfie, i capelli un ammasso informe e disordinato ammucchiato attorno a ciò che restava del cranio colpito dalla spada. 

Aveva urlato, Thranduil, con tutte le sue forze, a quella visione. Aveva ucciso con fendenti che neppure ricordava, solo per arrivare a quel corpo, solo per proteggerlo, perché nessuno poteva trattare così un Re, neppure se la vita già lo aveva lasciato, ma quando aveva abbandonato la spada cercando di gettarsi in ginocchio accanto a lui qualcuno l'aveva bloccato, rialzato, con forza gli aveva rimesso l'arma in pugno ed urlato un ordine di non smettere di combattere. 

Aveva ubbidito, senza neanche sapere chi avesse scelto di salvargli la vita, in automatico, incurante di cosa poteva succedergli, e poi con più convinzione, deciso a vincere quella guerra, per suo padre, per il loro popolo. Aveva trovato la forza degli Elfi, l'aveva fomentata con una rabbia ed una disperazione che poco avevano della sua razza. 

Ma ora quelle sensazioni erano scivolate via, la rabbia e la paura erano cessate, ora era solo in ginocchio in quella tenda non sua, che ancora portava l'odore di suo padre, quel padre che neanche aveva potuto recuperare, il cui corpo giaceva calpestato dal nemico.

Ora suo padre era morto.

Sul serio.

"Padre, mi dispiace, perdonami. Perdonami", ancora quella preghiera, le parole incapaci di fermarsi, quelle parole che per millenni, fino all'alba del giorno prima, erano state udite, ascoltate con amore, ma che di colpo si trovavano prive di orecchie per riceverle. 

Abbandonò la testa in avanti, lasciando che i capelli lo celassero dal mondo quasi fossero la sua ultima difesa, che lo coccolassero nella finta oscurità che gli concedevano, "Falla smettere, Adar, ho tanta paura, sento l'odore del sangue, le urla…non puoi avermi lasciato!"

Quasi un grido, non più il tono sommesso di una preghiera, perché non era giusto, non poteva suo padre averlo davvero abbandonato in quel modo, perso in quel Mondo avvolto dall'Oscurità. 

Furioso afferrò il laccio che stringeva ciò che restava della treccia, scagliandolo con forza contro la parete della tenda. Non voleva i capelli raccolti in quel modo, i guerrieri portavano i capelli così, lui non era un guerriero, lui non voleva esserlo mai più.

Ma prima che l'ira potesse esplodere, sfociare in qualcosa di accecante eppure pietoso, che avrebbe lavato via quella disperazione, il telo che copriva l'entrata si aprì. 

Thranduil fissò in silenzio l'elfo che vi comparve, incurante della propria posizione, incurante delle lacrime che gli solcavano il viso sempre più rapide, della debolezza che stava mostrando. 

Conosceva quell'elfo. Era uno dei Guardiani di suo padre. Si era allenato con lui, si era ubriacato con lui, aveva scherzato con lui. Eppure di colpo tutto ciò che poteva vedere sul suo volto era imbarazzo, come se avesse appena colto una scena che mai avrebbe dovuto vedere. 

"Mio Signore, i curatori hanno finito con i feriti più gravi, vorrebbero vedere voi", pronunciò solenne, guardando ovunque tranne che l'elfo accasciato al suolo, senza nulla di caldo e comprensivo nello sguardo. Solo in quel momento a Thranduil tornarono alla mente le parole che qualcuno gli aveva urlato mentre di peso lo trascinava via dal campo di battaglia. 


"Sei il loro Re adesso! Sono i tuoi soldati, non puoi farti ammazzare anche tu, sei tutto ciò che è rimasto a guidarli!"


E di colpo fu come un pugno alla gola che gli tolse la capacità di respirare o parlare: la terribile realizzazione che adesso lui era il Re. Che quella battaglia era finita per lui, che si era portata via suo padre ed aveva lasciato a lui il peso di una corona, della vita di un popolo.

Neppure si rese conto delle parole pronunciate per congedare l'altro elfo, per non far arrivare i curatori. 

Come poteva rendersi conto di ciò che diceva se nella sua mente nulla aveva un senso? Come poteva essere un sovrano se ciò che si sentiva era invece un fanciullo terrorizzato, se ciò che desiderava era qualcuno, chiunque, che gli prendesse la mano e gli dicesse che sarebbe andato tutto bene? 

"Non ero pronto, padre!" urlò con ira, gli occhi rivolti al cielo, "Non sono un Re! Non avevi diritto di lasciarmi così, non ce l'avevi! " un altro urlo, il