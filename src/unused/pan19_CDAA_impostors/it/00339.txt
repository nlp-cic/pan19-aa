Parigi.” Rossignol di malavoglia, annuì. Non aveva intenzione di prolungare la conoscenza di Du Lac, con la sua esse che assomigliava marcatamente alla lettera effe e gli occhi storti e maligni, e non v'era alcun modo di contravvenire agli ordini. La casa era ancora sua e Rossignol, che era l'unico figlio a non essersi ancora affrancato dalla figura paterna, si sentì le guance bollenti per l'imbarazzo. Com'era stato stupido a credersi libero! “Mio padre sta forse male?” “No, monsieur.” ancora con il sorriso dipinto sul viso unticcio, il segretario accennò alla stanza. “Desidera avervi a disposizione con l'avvicinarsi della data di vostra sorella Josephine.” Ah, pensò il ragazzo, ora tutto ha un senso. Suo padre difficilmente si sarebbe allontanato dai dolci piaceri dei bordelli parigini per andare a far visita ad una partoriente, ed entrambi sapevano che Madame de Gramont non si sarebbe mai messa in viaggio, così mandava il figlio minore a salvaguardare le apparenze. Tutto ciò era fastidioso, naturalmente, ma Rossignol non poteva che obbedire; dopotutto, accettava di buon grado una scusa per far visita alla sorella. Du Lac si sfregò le mani, senza nascondere una certa fretta. “Ho mandato a chiamare una fiacre per riportarvi a casa. Io supervisionerò, se lo permettete, la berlina che porterà a Versailles i vostri bauli.” “Prima vorrei disporre alcune lettere per annunciare il mio ritorno, se non è un problema.” dichiarò Rossignol. Tanta arroganza, tanta fretta di chiederlo fuori da casa propria lo irritavano oltre ogni dire. “Fate aspettare la carrozza.” “Monsieur, ma vostro padre...” “E sono anche coperto di fango, monsieur Du Lac. Non vorrete certo che mi mostri a corte senza essere presentabile, rovinerei la mia reputazione.” con un sorrisetto il ragazzo passò oltre il segretario, ben felice di distogliere lo sguardo da quell'essere sgradevole alla vista e all'udito. No: se doveva davvero andarsene, l'avrebbe fatto a tempo debito. “Mettetevi comodo, non partiremo prima di questa sera.” Se non altro, si disse nel salire le scale, presto avrebbe ottenuto una vera risposta alle lettere mancanti del principe T. Prima, però, doveva sollecitarlo ancora una volta per iscritto, nella speranza di non lasciare nulla di intentato. Magari, nel frattempo, avrebbe trovato una cameriera di bell'aspetto e buon carattere che fosse disposta ad abbandonare quella sciocca idea del trasloco per fargli compagnia nella vasca. 

 Mio caro amico,  Mi domando quale peccato abbia commesso per ottener un sì severo silenzio. Vi ho offeso in qualsiasi modo? Confesso che inizio a preoccuparmi per il vostro benessere, in quanto prima di oggi le vostre missive sono state un puntuale sostegno in questo mio esilio che, per quanto ristoratore, si è rivelato più noioso del previsto. Per quel che mi riguarda, sto guardando ora ad una casa spettrale dove tutti i mobili sono coperti da bianche tovaglie di lino. I domestici stanno chiudendo cassetti e imposte in questo esatto momento. Posso dire forse: sto tornando? Sì, e ne sono felice. E' vero, inoltre, che sono impaziente di vedervi. Tuttavia questo non cambia ciò che ho detto, che ho sostenuto, e che sostengo ancora. Nessuna pietà per questo sentimento, nessuna speranza o flebile luce. Lo seppellisco, qui, vedete, e qui rimarrà. Vi prego di perdonare l'insistenza con cui ho sollecitato una vostra risposta ma, vedete, non sono avvezzo a dover pregare per poter godere della vostra compagnia. Vi riceverò con grande gioia appena sarò tornato a Versailles, domani.  Vi prego di venirmi a trovare, poiché ho molte cose da raccontarvi di persona.


Rossignol.



 



#


 

 

Non si può dire che gli fosse risultato difficile scrivere quell'unica lettera, che Rossignol aveva avuto cura di spedire ben prima della partenza e di assicurarsi della sua corretta consegna, ma il ragazzo in verità non aveva alcun desiderio di affrontare altre questioni di simile natura una volta tornato a Versailles. Queste, per esempio, coinvolgevano un altro spasimante che il ragazzo aveva poca, per non dire nessuna, voglia di fronteggiare vis-à-vis: i sentimenti di D'Ovigny, che tanto teneramente erano stati espressi ma non coltivati da una corrispondenza frequente, semplicemente terrorizzavano Rossignol. Non solo erano essi profondi e prodigiosi, ed erano stati in virtù di tale natura precedentemente ignorati, ma il giovane poteva comprenderli con una chiarezza che lo costringeva a diventare complice della sua sofferenza. Tradire le aspettative di D'Ovigny era, per Rossignol, motivo di grande dispiacere. Come se non bastasse il coinvolgimento del conte d'Artois rendeva la faccenda ancora più delicata. In realtà, è sbagliato dire che Rossignol provasse vera e propria pietà per il duca. Il ragazzo si chiedeva, piuttosto, come potesse mai questo gran molosso d'uomo, con le spalle larghe, il mento fiero, il portamento principesco, essere manovrato con siffatta bravura dall'esile fratello del re, che per infantilismo e gioie puerili era pari, se non peggio, alla giovane Antoinette. Rossignol era arrivato a credere che per d'Artois fosse uno spasso tormentarli tutti. D'altra parte, il giovane non aveva potuto far altro che rispettare le promesse strette prima di partire. Non aveva