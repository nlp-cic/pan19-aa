aperti: pieno di speranza.

Anche adesso che il suo mondo si limita alla cornice di una culla, osserva ogni cosa e accoglie ogni avvenimento con dirompente entusiasmo.

Qualcuno si affaccia sulla sua piccola nave e subito lui spalanca gli occhi incredibilmente azzurri, alza le braccia rosee, cerca di afferrare stoffe o capelli (sarà un uomo sicuro di sé). E' rotondo e paffuto come una mela, e ride con la voce primaverile del Fensalir.

Frigga è innamorata.

Ormai Odino, per quanto si sforzi, non occupa più il primo posto nel suo cuore.

 

(100)

 


XXV


 

Jötunheim è una distesa di silenzio e sconfitta, ma il suo cuore non ha cessato di battere. Nel suo ultimo baluardo, il tempio, si alza un grido di vita.

Odino si volta, torna nel buio che stava per dire deserto. In un angolo, sul pavimento, trova un neonato.

Minuscolo, nudo. Esposto. Capisce subito.


Oh, Frigga...


Inginocchiandosi, gambe che vacillano per la fatica e il dolore, lo raccoglie; il piccolo vagisce, trema e, lentamente, cambia colore per aprire due occhi limpidi. Odino conosce quelle linee.

Lo guarda. Dalle profondità di una memoria inesplicabile emerge un nome.

«Loki» mormora, avvolgendolo nel mantello.

 

Loki, ripete fra sé, toccando la fronte di suo figlio.

 

(110)

 


XXVI


 

 

Non se l'aspettava, questo. Disgrazia. Sciagura. Disastro.

Suo marito... dio con la guerra dentro, e ora anche fuori. La vista l'ha tradita come ha tradito lui.

Frigga guarda il volto sfregiato di Odino – esausto, curvo, Odino-Un-Occhio ormai – e si sente spezzare il cuore. Alza le mani e gliele posa fresche sulle guance, iniziando a piangere.

«Non sono piegato per così poco» dice lui, ricambiando il suo abbraccio. «Non ancora.»

Oh, lo immagina. Ma non sa se lei sarà altrettanto forte.

Almeno finché, fra i loro petti, non ode un flebile vagito.

«Il nostro secondogenito» mormora Odino, sorridendo.

 

(100)

 


XXVII


 

Quando sono lontani da tutto, Frigga riceve il neonato.

Finalmente può guardarlo – lo aspettava da tanto, tanto quanto ha atteso Thor, e sempre l'incontro col futuro è distante dall'immaginazione.

Pelle bianca, occhi verdi; capelli neri. Seme di avversità in fattezze così diverse dalle loro, nel seiðr vivido e nel corpicino di una creatura esposta. Mentre Loki geme piano, Frigga risente la melodia di un vecchio lamento.


Piccolo Inverno, Piccolo Inverno, scende la neve...


Loki muove un pugnetto, debole. Sarebbe così facile rifiutarlo per paura.

Ma lui apre gli occhi e, nella sua innocenza, Frigga vede la se stessa di un tempo. Col cuore colmo, se lo stringe al petto.

 


Piccolo Inverno, ecco Primavera.


 

(115)

 


XXVIII


 

Non sono più piante verdi e incerte, ora; le loro radici sprofondano solide nella terra e i loro rami si distendono come quelli di Yggdrasil, ampi, rigogliosi, protesi verso i mondi sui quali posano lo sguardo. Hanno una famiglia, finalmente: la stella luminosa nella galassia di Asgard.

E non c'è stella più luminosa, per Odino...

Esita sotto gli archi e osserva sua moglie sedere nei giardini del Fensalir, circondata di donne.

E' sempre stata bellissima: coi loro figli in grembo, tuttavia, Frigga possiede tutta un'altra luce. Dopo Jötunheim, da betulla flessuosa è fiorita in magnifico pesco.

Lo vede e gli sorride, cullando Loki. Odino ricambia con tutto l'amore del suo cuore provato.

 

(115)

 


XXIX


 

Loki piange, piange, piange. È piccolo e fragile, pieno di segreti che neppure una balia Jötun potrebbe svelare, e Frigga si sente inadeguata.

Non è una sensazione che apprezza, nella maternità.

Cullando il suo fagotto con canzoni e preghiere, passa davanti alla porta della stanza dove Thor dorme soddisfatto. Le ancelle non possono aiutarla – Loki non vuole altre che le sue braccia. Si difende da tutti, tranne...

Frigga si ferma. Torna indietro, apre la porta e si avvicina alla culla di Thor, che si sveglia. Esausta, abbassa Loki e glielo posa accanto, guardandoli girarsi l'uno verso l'altro.

Le grida cessano. Due pugnetti s'incontrano, occhi si chiudono.

Odino disapproverebbe.


Lascia che disapprovi.


 

(115)

 


XXX


 

Odino possiede una vista diversa da quella di Frigga e, gli piace pensare, anche il potere di realizzarla.

Quando s'interroga sul destino dei figli, per loro vede un futuro glorioso: da un'infanzia sicura, senza l'ombra di faide e coltelli, a un'adolescenza piena di sfide sotto l'egida dei migliori maestri; e poi l'onore e gloria dell'età adulta, il lustro eterno del trionfo sulle spalle.

In questo momento però è un solo un codardo, perché non chiede.

Le forze lo abbandonano. Frigga è china sulla loro culla, occhi rossi di pianto.

 

(E un sorriso, che lui non vede.)

 

(100)

 


XXXI


 

Non tutto è governo, non tutto preoccupazione.

Il focolare scoppietta. Odino è in poltrona, con Thor sulle ginocchia, Frigga su un canapé con Loki inquieto in grembo