chiudendosi la porta alle spalle, senza dare il tempo al figlio di rispondere.

«Ma che cosa sta succedendo qui?» borbottò tra sé, prendendo in mano la tazza di tè e osservandone il liquido verde. Ne bevve una piccola sorsata, poi lo riappoggiò sul tavolino provando a dedicarsi al resto della sua cena, nonostante gli si fosse chiuso lo stomaco.

La luce delle candele ondeggiò per alcuni istanti, come se vi fosse una corrente d'aria, ma tutto era stato accuratamente chiuso. Heiji sollevò lo sguardo, alla ricerca di quello che poteva aver provocato il soffio di vento, ma non vide nulla.

Qualcosa attirò il suo sguardo verso il basso. Si allontanò dal tavolo con uno scatto, quando vide che nella tazza di tè sembrava essere contenuto un occhio.

Quando riuscì a riavvicinarsi al tavolino osservando meglio il contenuto, non notò alcunché e dette la colpa alla stanchezza e alla luce tremolante. Ma il suo cuore prese a battere all'impazzata. Sollevò lo sguardo verso il soffitto, e gli parve di vedere qualcosa strisciare verso un angolo buio.

Cercò di scacciare quell'inquietudine, provando a coricarsi e dormire.

Il vento soffiava impetuoso all'esterno. Il temporale non accennava a voler diminuire la propria intensità e assieme al rumore della pioggia e del vento, gli sembrava di udire delle urla, quasi dei lamenti, che gli impedivano di prendere sonno. La notizia che suo padre gli aveva dato poco tempo prima e l'idea di dover partire l'indomani non lo rendeva felice; non gli erano state date delle spiegazioni, ma suo padre non era avvezzo a spiegare le sue decisioni, non lo era mai stato.

Fece vagare i ricordi, tornando al momento in cui aveva conosciuto Yukiko, quando suo padre gliel'aveva presentata come la sua nuova madre. Era giovane, di pochi anni più grande di lui, non l'avrebbe mai considerata una madre, ma una sorella sì. Indossava un ampio kimono rosso, su cui erano stati ricamati una moltitudine di fiori di diversi colori, che sembravano crescere direttamente sul tessuto, partendo dalle estremità. I lunghi capelli corvini riccamente acconciati. Contrariamente ai servitori, che non apprezzavano minimamente la nuova padrona, Heiji aveva cercato fin da subito di fare amicizia con lei, ignorando le malelingue che la infamavano ad ogni occasione.

Ricordava bene anche che il padre non vedeva di buon occhio la loro amicizia, infatti lo aveva mandato a servire dallo shōgun appena ne aveva avuto l'opportunità. Heiji era partito irritato, ma aveva fatto come gli era stato ordinato; anche perché era una cosa che aveva sempre desiderato fare.

E adesso, dopo tre anni di lontananza, la cittadina sembrava deserta e nella casa di suo padre regnava il terrore.


  Non può essere lui ad aver scatenato tutto questo. A meno che non sia impazzito... 


 

Dopo aver atteso alcune ore nel letto, senza riuscire a prendere sonno, decise di fare un giro per la casa; ignorando l'ordine che gli era stato dato prima.

  A parte i rumori esterni, tutto era avvolto nel silenzio più completo; sembrava quasi che la dimora fosse deserta. Più si addentrava nella casa, più i suoni esterni si attutivano, e Heiji iniziò a pensare di essere veramente solo. I suoi passi riecheggiavano nell'oscurità della villa, e il battito del suo cuore divenne un rumore quasi assordante. Era irrequieto, ad ogni passo che faceva sentiva l'impulso di fuggire da quel luogo, anche se questo avrebbe comportato affrontare la tempesta esterna. Ma in qualche modo non riusciva ad opporsi al richiamo della casa che lo spingeva ad avanza, addentrandosi sempre di più, fino ad arrivare al luogo in cui vi erano stati gli appartamenti di Yukiko. Una fuggevole ombra bianca comparve davanti a lui, lungo il corridoio. Come un lampo di stoffa chiara che sembrava precederlo, indicandogli la via da percorrere.

Accelerò il passo, senza sapere cosa lo spingesse a farlo, ignorando quella voce interna che gli urlava in tutti i modi di fuggire; il suo corpo voleva seguire quell'ombra.

I piedi scalzi percorrevano sicuri e veloci il corridoio di legno, accompagnati dal fruscio della stoffa e dal respiro affannato di Heiji che si condensava in piccole nuvolette davanti al suo viso; nonostante ormai fosse estate, lungo quei corridoi sembrava di essere in pieno inverno.

Quando si trovò di fronte alla porta delle stanze private della sua matrigna, si fermò di colpo; gli sembrava di aver corso per miglia, con la neve che gli arrivava alle ginocchia.

Era esausto. Cadde in ginocchio, le gambe infine avevano ceduto. Rimase in quella posizione a lungo. Piccole gocce di sudore cadevano sul pavimento, dopo essere scivolate lungo il viso.

La sua attenzione fu attirata da una lieve risata proveniente da oltre la porta. Quel suono gli era familiare, ma se quello che gli aveva detto suo padre era vero, allora quello che aveva appena sentito non poteva essere reale.

Si fece coraggio e si rimise in piedi, dopo aver inspirato profondamente un paio di volte, sentendo l'aria gelida penetrargli nei polmoni.

Quando scostò leggermente la porta per accedere alla stanza di Yukiko il legno era gelido, come se fosse stato sotto la neve, e la sua superficie era quasi umida. Non ci prestò attenzione e varcò la soglia.

Al centro della stanza stava inginocchiata