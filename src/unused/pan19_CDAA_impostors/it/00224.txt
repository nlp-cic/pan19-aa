ragazza che protendeva la sacca di soldi la lasciò cadere per lo stupore, e Jeremy ebbe la possibilità di vederne il contenuto. Con tutti quei soldi, avrebbe potuto pagare l'affitto per i prossimi duecento anni. Questo pensiero era quello che attraversò la sua mente mentre correva a raccogliere le banconote, per poi filarsela di corsa, lanciandosi in un vicoletto laterale per osservare la refurtiva. 

Fu in quell'esatto momento che lo vide: un angelo sceso in terra, con una calcolatrice in una mano e ricoperto da una sgargiante cappa magenta. Jeremy non aveva mai visto un ragazzo così bello. I lineamenti, per quanto parzialmente coperti da una maschera, erano scolpiti e perfetti. E mentre le divine fattezze dell'eroe lo tenevano distratto, quest'ultimo prese gentilmente il sacco dalle mani del giovane, per riportarlo ai legittimi proprietari.

-------

Il campanello del piccolo monolocale suonò con due ore di ritardo, ma l'anziano seduto sulla vecchia poltrona di pelle non se ne rese quasi conto, perso com'era tra i suoi pensieri. Si alzò tremolante, procedendo fino alla porta e dando una veloce occhiata dallo spioncino prima di aprirla. Il giovane che aveva assunto per consegnargli ciò che gli serviva era ricoperto di sudore, con i capelli incollati alla fronte e le orecchie feline ben premute contro il cranio."Ti senti bene, ragazzo? Sembra che ti sia fatto la città di corsa!" L'uomo ottenne solo un cenno di assenso come risposta. Jeremy tese la borsetta di plastica gialla contenente il cloro, per poi girarsi di fretta e scomparire dietro l'angolo."Bah, che strano, di solito non se ne va finché non l'ho pagato...Oh, beh, meglio per me."

Il ragazzo stava percorrendo il marciapiede a lunghe falcate, rimuginando gli eventi del giorno. Aveva tentato di rapinare una banca! E non si sentiva particolarmente in colpa. Forse quel folle in costume aveva avuto l'idea giusta, dopotutto. Ancora non lo sapeva, ma quello sarebbe stato il punto di svolta che lo avrebbe portato a diventare uno dei supercriminali più temuti della città.

Un mese dopo, Jeremy si trovava stretto in un costume di pelle arancione che aveva scelto come sua divisa. Molto sgargiante, ma quello era l'unico modo per dimostrare di essere dotato di poteri, secondo il tacito accordo tra eroi e criminali. Il modo perfetto per non fare vittime civili. Il furto era una cosa, l'omicidio un'altra, decisamente inaccettabile. Certo, una persona che non seguiva questo accordo c'era, Sam Hartley, conosciuta come Amazon, ma tutti la rassicuravano, perché il costume andava a premere sul suo petto, che ancora le doleva a causa della terapia ormonale a cui si stava sottoponendo. Per questo si era temporaneamente ritirata dal combattimento al crimine, e si faceva perlopiù vedere nelle Pride parade della città. 

Un'altra caratteristica tipica di eroi e cattivi in egual maniera erano i nomi, perlopiù esagerati e altisonanti. Il giovane Ramirez aveva scelto quello di CATastrophe, ad indicare il suo aspetto felino ed il suo incredibile potere: fare le fusa. Certo, detto così sembra stupido, ma le vibrazioni prodotte da Jeremy erano talmente potenti da poter incrinare il cemento, e surriscaldare l'aria che lo circondava.

Aveva passato una vita ad utilizzarli solo per riscaldare la pasta fredda senza usare il microonde, o per scrostare le padelle, e ora si ritrovava ad improvvisarsi criminale.Certo, i soldi servivano parecchio, ma per quanto non volesse ammetterlo, Jeremy voleva soltanto rivedere l'angelo che aveva sventato la sua prima rapina con un semplice sguardo.

In quattro settimane aveva deturpato una statua con della pittura rosa acceso, aveva spostato indietro l'orologio del municipio di venti secondi, facendo impazzire gli impiegati nel tentativo di capire perché ognuno aveva un orario diverso, reso inagibile buona parte della casa degli specchi del circo cittadino con un singolo colpo sonico ben piazzato e sostituito le caramelle alla menta del negozio di dolci più famoso della città con quelle alla mela.Tutto questo crimine avrebbe dovuto attirare almeno un eroe, ma tutti i suoi piani avevano funzionato alla perfezione.

Proprio per rimuginare su questa sua scia fortunata, il giovane Ramirez beveva una soda nel piccolo bar sotterraneo riservato ai cattivi, il Crossbones. Nonostante il nome minaccioso, il locale era diretto da un'anziana signora, che un tempo si faceva chiamare Bebop. Dotata della capacità di far ballare le persone con il solo potere della mente, era diventata famosa per i suoi flash mob improvvisi, che facevano esplodere la città in una serie di numeri di danza degni di un musical. Dopo essersi ritirata, aveva aperto quel piccolo porto sicuro, in cui le nemesi degli eroi potevano incontrarsi per scambiare quattro chiacchiere e consigli su come migliorare le loro ribalderie.

"Hey, Betty, un altro giro, per favore" disse Jeremy, attirando l'attenzione della barista con un gesto della mano."Sai di non dovermi chiamare così qui dentro, CAT" esclamò la donna, mettendo particolare enfasi sull'ultima parola "ma lascerò correre, perché hai avuto una settimana d'inferno. Ancora non hai trovato la tua cotta, eh?" 

Mentre il ragazzo arrossiva fino alla punta delle orecchie e si preparava ad esclamare qualcosa, lei si mise a ridere sommessamente, dicendo