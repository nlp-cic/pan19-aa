dello stomaco del più grande.
Il suo partner si volse a guardarlo improvvisamente, cogliendolo di sorpresa.
«E-ehi... non guardarmi così, ragazzo. A quest'ora ho fame...!» si giustificò l'uomo stringendosi imbarazzato nelle larghe spalle.
«E neanche poca...» commentò Nero ironico.
Dante fece per ribattere ma venne preceduto da un altro brontolio, stavolta proveniente non dal suo stomaco, bensì da quello del suo compagno.
Quest'ultimo assunse un'espressione di stupore e disagio insieme. Probabilmente non aveva realizzato quanto appetito avesse anche lui fino a quel momento.
Il più grande non si lasciò certamente sfuggire l'opportunità di rendergli pan per focaccia: «Pare proprio che anche tu abbia parecchia fame, ragazzo...».
«Sì, be' è ovvio a quest'ora...» replicò Nero prontamente, nonostante nella sua voce si percepisse distintamente - almeno per Dante, che si era abituato a cogliere le sue sfumature di tono per capire cosa provasse oltre le apparenze - una nota di esitazione. Evidentemente quello non era un argomento che lo metteva particolarmente a suo agio.
Impiegarono quasi trenta minuti per arrivare a destinazione. In quel lasso di tempo gli stomaci di entrambi ebbero modo di lamentarsi per più di una volta, mettendoli sempre più in imbarazzo ma senza suscitare altri commenti in nessuno dei due. Era palese che non vedessero l'ora di mettere qualcosa sotto i denti per mettere a tacere tutti quei brontolii spiacevolmente acuti.
La pizzeria occupava il piano inferiore di un palazzo non molto grande, tanto che essa stessa dava l'impressione di essere minuscola. Dante vedendola dall'esterno non riuscì a non provare una strana sensazione d'accoglienza e... intimità.
Rimase a contemplare la facciata per qualche momento, sorpreso per come i proprietari fossero riusciti in fretta a ricostruire il posto e a dare anche un leggero tocco di classe: ai due lati della porta - rigorosamente a vetri con l'intelaiatura di legno scuro - si trovavano due piccole lampade da parete che illuminavano il muro di un caldo bagliore giallo-arancio. Un paio di piante da vaso che Dante non era in grado di riconoscere erano poste ai lati dell'anonimo ma raffinato zerbino rosso sul quale Nero era in piedi in sua attesa.
«Dante? Che ti prende?» chiese perplesso «Hai improvvisamente perso appetito?» azzardò in tono più sarcastico.
«No, certo che no. Guardavo il posto...» dichiarò semplicemente, muovendosi a raggiungerlo.
Il più giovane chinò leggermente il capo per scoccargli un'occhiata inquisitoria dal basso verso l'alto.
«Il locale è di tuo gusto?» s'informò.
Il più grande appuntò fermamente lo sguardo oltre il vetro, sapendo bene dove il suo fidanzato volesse andare a parare con quella domanda: voleva che si complimentasse con lui per la sua decisione. Voleva avere un po' di soddisfazione per la sua idea; tuttavia, lui non era mai stato un tipo cui piaceva dispensare la propria ammirazione verso persone che non fossero lui medesimo.
«È carino» commentò arrossendo leggermente. Le sue guance lievemente imporporate non sfuggirono a Nero, il quale - grazie ad esse - capì che il ristorante gli piaceva sul serio.
«Entriamo, forza. Sto morendo di fame!» esortò il più giovane, allungando la mano oltre il fianco del suo compagno per afferrare la maniglia ed abbassarla, spingendo al contempo con la spalla.
Dante lo seguì dappresso, non potendo fare a meno di condividere la sua ultima affermazione.
Non appena ebbero varcato la soglia l'odore tipico della pizza li investì con forza sorprendente, acuendo in entrambi il desiderio di mettere sotto i denti qualcosa di commestibile il più presto possibile.
«Pizza...» borbottò il più grande con una nota palese di desiderio nella voce, leccandosi il labbro superiore. L'aroma era inconfondibile, soprattutto per lui.
Mentre Nero attendeva che il cameriere che si occupava della disposizione dei clienti in sala gli rivolgesse la propria attenzione, Dante andò a sbirciare da dietro il paravento in legno massiccio la stanza: i tavoli erano quasi tutti occupati e le sedie su cui le persone sedevano intralciavano il cammino sia ai nuovi venuti sia ai camerieri stessi, rallentandoli di molto.
Purtroppo per lui il numero di presenti era tale da rappresentare un bel deterrente per Nero, che non si sarebbe arrischiato mai a qualche piccola concessione romantica se gli spettatori erano così numerosi.
Per un momento l'uomo fu tentato di mandare tutto in fumo, prendere il suo compagno e andare a cercare un'altra pizzeria che fosse meno affollata - e al diavolo quanto potesse essere lontana da casa!
Era il loro anniversario, Nero l'aveva costretto ad avere una romantica cena per festeggiare e lui pertanto pretendeva che fosse romantica fino in fondo - e "romantica" nell'accezione che lui riteneva più esatta, non secondo il senso che gli altri davano al termine.
Stava per fare la sua mossa quando una mano dalle dita acuminate si posò sulla sua spalla, stringendo appena la presa. 
«Ehi, tutto a posto?».
L'uomo si volse a guardare il suo partner, appena comparso al suo fianco esibendo un'espressione decisamente perplessa.
«Non sarai diventato timido all'improvviso?» lo sfotté con affetto il più giovane, accennando un sorriso. Solo allora Dante si rese conto della stupida posizione in cui si era messo: se