semplice respirare. In giorni come quello avrebbe dato di tutto per poter tornare a stare dai suoi nonni per qualche tempo: vivevano in campagna, accanto a un rigoglioso frutteto, la loro casa era circondata da sempreverdi. Quando era più piccola i suoi nonni appendevano delle grandi amache tra gli alberi, a lei spettava quella tra due vecchi e alti olivi che le assicuravano ombra e frescura quasi in ogni ora del giorno. Poteva starsene in panciolle a poltrire e a volte i gatti di sua nonna le facevano compagnia accucciandosi sul suo stomaco o tra le sue gambe. Era in qualche modo estremamente rilassante ascoltare nient’altro che la natura e le fusa roboranti degli affettuosi micioni di sua nonna. Era lì che aveva cominciato a disegnare, seduta a gambe incrociate sull’amaca, un quaderno di scuola inutilizzato al suo servizio e un paio di vecchie matite spuntate trovate nella stanza del pianoforte. Erano matite a punta morbida, la grafite lasciava polvere e piccoli frammenti sul foglio ad ogni minima pressione eccessiva, e lei finiva sempre per passarci sopra il dorso della mano. Ne uscivano fuori pastrocchi sfumati che proiettavano ombre correlate a punti di luce sparsi senza criterio, qualcosa di innaturale, qualcosa che suo nonno sembrava apprezzare immensamente. Era solito appendere i suoi capolavori allo sportello del frigorifero, fermava tutto con dei magneti e poi stava a riguardare il tutto per ore.
“Hai talento, Mari’, proprio come questo tipetto qui” le diceva picchiettando col dito sull’omino di gesso colorato che reggeva il suo disegno.
Suo nonno le aveva raccontato mille volte la storia del suo amico, che dalla Francia si era trasferito in Belgio dopo tanti momenti difficili e si era finalmente aperto un’officina dove lavorava oggettistica di diverso tipo e di diversi materiali. Nella stanza del pianoforte sua nonna teneva delle bellissime fatine di bronzo, opera sempre dell’amico di suo nonno, che avevano un’espressività e un linguaggio del corpo talmente naturali da sembrare sul punto di prendere vita.
In breve tempo il disegno era diventato la sua passione, non c’era giorno che non tornasse a casa con le maniche sporche di grafite e colore, poi suo nonno l’aveva introdotta nel mondo del cucito e di lì a qualche mese il mondo del design l’aveva totalmente ingolfata.
A undici anni aveva già deciso quale sarebbero stati il suo futuro e il suo lavoro, non erano in molti a potersi vantare di una cosa del genere.
E così era cresciuta, era andata avanti con le sue piccole sicurezze, si era impegnata, era migliorata, aveva preso vere e proprie lezioni di disegno, taglio e cucito e il suo sogno sembrava ogni giorno più vicino, più alla sua portata.
Era felice, stava bene, i suoi genitori la amavano e la supportavano in pieno, non avevano mai cercato di farle cambiare idea e di farle ereditare la panetteria di famiglia.
“Non preoccuparti, Marinette, in qualche modo risolveremo la faccenda, ci sono mille e mille modi” le diceva spesso suo padre. Vista la strada già tracciata che aveva davanti, i suoi genitori non avevano mai nemmeno cercato di forzarla e di coinvolgerla nella gestione del forno, ma lei aveva sempre insistito per aiutarli.
Aveva imparato a fare il pane, i dolci, a utilizzare il registratore di cassa e a servire i clienti.
Non perché amasse particolarmente farlo, ma perché voleva dare una mano: ogni giorno suo padre le sembrava sempre più stanco, sua madre aveva cominciato a utilizzare cerotti per alleviare il forte mal di schiena causato dallo stare in piedi tutto il giorno. Voleva aiutarli per quanto poteva, era tempo che sottraeva con orgoglio e piacere ai suoi sketch e alle sue stoffe.
Era qualcosa di volontario, che aveva deciso lei.
Tikki era stata tutto il contrario.
Era arrivata come un fulmine a ciel sereno all’inizio dei suoi sedici anni, le aveva detto di essere la prescelta, che avrebbe dovuto farsi carico di un segreto mille volte più grande di lei e combattere per la vita.
Sconcertante.
Disorientante.
Inaspettato.
Assurdo.
Improbabile.
Avrebbe potuto continuare per ore ad elencare definizioni per descrivere l’evento.
Aveva provato a rifiutare l’incarico, a dire al piccolo esserino che le era comparso davanti di cercarsi qualcun altro che la aiutasse a salvare il mondo, ma la risposta di Tikki era stata perentoria: “Non posso affidare il Miraculous a chiunque, sei stata scelta, è una cosa che capita solo una volta ogni tre millenni!”.
Aveva continuato a rifiutarsi, non aveva avuto alcuna intenzione di piegarsi e aveva rinchiuso il Miraculous in un cassetto insieme all’esserino rosso, lì dove non avrebbe dovuto vederli, così da poter continuare la propria vita come al solito.
Per approssimativamente due giorni la strategia aveva funzionato, ma poi era arrivato Papillon e il quieto vivere era stato completamente stravolto.
Aveva toccato con mano le tragiche conseguenze in cui sarebbe incorsa la città se lei non avesse fatto nulla, proprio come gliele aveva raccontate Tikki. L’espressione spaventata e preoccupata dell’esserino le era rimasta stampata davanti agli occhi per tutto il tempo che aveva impiegato per tornare a casa da scuola e aprire il cassetto incriminato.
Una volta tornata all’aria aperta Tikki l’aveva osservata silenziosa, senza dire una parola, ma il suo sguardo la giudicava rudemente.
“Cosa devo fare?”
E