. Non era un film: non potevo semplicemente gridare un «chi va là?». Inoltre sarebbe stato abbastanza ridicolo: cosa me ne importava se qualcuno non aveva trovato altro di meglio da fare che starsene a ridere al buio e al freddo di un parco abbandonato? Sapevo che avrei dovuto proseguire, eppure c'era qualcosa in quella risata che mi impediva di ignorarla.

 

La risata di Locke è sempre stata la mia rovina, a pensarci bene. Era la tipica risata che ti saresti aspettato da uno come lui: bizzarra, decisamente non bella, ma intossicante.

 

Fu così che mi ritrovai ad avanzare nel buio, con le ortiche che mi artigliavano i jeans. Possibile che le dannatissime ortiche crescessero anche alle porte dell'inverno?! Stavo per imprecare di nuovo ad alta voce, ma mi trattenni. Incominciavo a intravedere non una, ma ben tre sagome davanti a me: non riuscivo a distinguere bene i loro lineamenti, ma perfino in quella scarsa luce mi rendevo conto che si trattava delle persone più strane che avessi mai visto.

«Ehi, ragazzi, sembra che abbiamo compagnia!» esclamò allegramente il proprietario della risata, al mio avvicinarsi.

Era appollaiato sullo schienale di una panchina rotta, il viso rivolto verso i suoi amici in piedi dietro di lui. Uno di essi annuì vistosamente, e io rimasi impietrito. Nel buio, per un attimo, mi era sembrato che le sue braccia scendessero fino a terra, invece si trattava solo delle maniche del suo cappotto. L'altra doveva essere una ragazza, a giudicare dalla gonna che si allargava sotto la giacca svolazzante. Di lei riuscivo a intravedere solo il bianco delle gambe nude e dei codini che erano un groviglio di capelli in aperta ribellione contro gli elastici che li trattenevano.

«Beh, non ti unisci a noi?» chiese Ragazzo che Ride, improvvisamente rivolto a me. «Dai, ti presento gli altri.»

Si fece un po' in là, dando una pacca al punto dello schienale su cui era stato seduto fino a un istante prima.

«Locke, non credo sia una buona idea.» intervenne la ragazza.

Ci avevo visto giusto: anche se molto roca, la sua era indiscutibilmente una voce femminile. Maniche Lunghe si limitò a ondeggiare leggermente.

Locke li ignorò.

«Lasciali parlare.» disse, sporgendosi verso di me con fare cospiratorio. «Tanto sono io che decido.»

Scoppiò in un'altra risata. Le mie gambe si mossero da sole nella sua direzione, trascinandomi impotente verso di lui.

«Sai che non dovremmo.» protestò ancora la ragazza.

Per qualche motivo che non avrei potuto spiegarmi, non ci pensai due volte ad accomodarmi sulla panchina accanto al mio “ospite”, per così dire. Ora che gli ero così vicino, mi resi conto che doveva avere più o meno la mia età. Oltre ai capelli più assurdi che avessi mai visto in vita mia.

«Abitate – qui?» azzardai, all'indirizzo di tutti.

Non riuscivo a capacitarmi di non aver mai notato nel vicinato un trio del genere. Più li guardavo, infatti, più erano strani: Maniche Lunghe pareva nulla più che un enorme straccio semovente con appiccicati dei capelli lunghissimi, mentre la ragazza vestiva un complesso puzzle di indumenti che non c'entravano nulla gli uni con gli altri. Maniche ondeggiò di nuovo alla mia domanda, e ruotò verso l'amica, che però questa volta non disse nulla.

Locke rise di nuovo quella sua risata ipnotica.

«Diciamo che abitiamo sotto di qui, più che qui.» spiegò, con l'aria di uno che stia facendo una battuta brillante.

Vedendo la confusione stampata sul mio volto, mi mise un braccio intorno alle spalle, trascinandomi verso di sé con familiarità.

«Hai una faccia talmente buffa! Dovresti guardarti a uno specchio!»

Maniche Lunghe scattò indietro, scuotendo con furia la testa. I capelli, simili a fili di lana bianca, svolazzavano intorno.

Iniziai a pensare che avrei dovuto andarmene. Subito. Inconsciamente avevo già iniziato a scivolare giù dalla panchina.

«Persona non ama molto gli specchi.» mi confidò in un sussurro Locke, trattenendomi accanto a lui con una presa di ferro.

«Persona?»

Era un nome? E che diavolo di nome era?!

Locke sbuffò, stringendomi ancora di più a sé.

«Ma basta parlare di noi! Parliamo di te piuttosto.» Con la mano libera tirò fuori dalla tasca dei pantaloni un cellulare. «Come ti chiami? Se fossi biondo potrei chiamarti Biondo. Ma Castano suona proprio male, vero?»

Rimasi per un attimo interdetto, ma poi mi aggrappai con tutte le mie forze a quel barlume di normalità in una discussione che non aveva senso.

«Ash.»

«Cenere alla cenere. Mi piace. Non vorresti darmi il tuo numero, Cenere?»

Avevo paura. L'aria era fredda, ma il gelo che sentivo provenire dalle braccia del mio nuovo “amico” era di una natura completamente diversa. Il suo viso era a pochi centimetri dal mio: potevo sentire il suo fiato bollente sul collo come una carezza invisibile. Lo guardai, scoprendo che anche i suoi occhi erano fissi su di me. Gialli, penetranti...

Un tocco gelido – più gelido ancora dell'abbraccio di Locke – mi riportò alla realtà. La ragazza era davanti a me e aveva posato la sua