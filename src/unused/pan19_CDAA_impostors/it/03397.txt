mani femminee.

 

- Ne è rimasta ancora una!- sentì ringhiare alla sua sinistra. L'acqua gocciolava in grosse stille gravide di incalcolabile peso. Il rumore dei passi nella melma era viscido; osceno, persino. Il pulcino puzzava di sudore e metallo, e si muoveva pesantemente verso la ragazzina, carico di ferraglia. Troppo lento. Lo guardò rovinare al suolo con un conato, mentre la sua spada gli ronzava attraverso lo sterno come una falena quando vola su un radiatore. Lo fanno spesso, d'estate, di notte, e muoiono così, nella trappola dei circuiti, con un convulso crepitio. I suoi fratelli di sangue si irrigidirono: aveva ucciso uno di loro. Scavalcò il corpo nella guazza e zoppicò verso di lei, trascinandosi dietro la gamba offesa dai fendenti dell'allievo Surana. La piccola creatura fradicia gli arrivava sì e no alla cintola. Mentre avanzava, la spada ancora sguainata, la bestiolina non si mosse. Non indietreggiò. Non ricambiò neppure il suo sguardo- se mai lo poteva vedere, attraverso il baluginio della maschera. La maschera, certo. Non mi ha riconosciuto. E' spaventata. Si tolse l'elmo e lo lasciò cadere nella melma, con un tonfo. Spruzzi di fango raggiunsero le sue dita e rimbalzarono su quella piccola faccia. Lei trasalì con un piccolo suono sgomento e si accigliò apparentemente persa nella contemplazione della larga fibbia rettangolare che raccoglieva in vita le balze del suo saio. La mano sotto al mento, cercò di attirarla verso di sé, di forzarla a guardarlo, nella speranza che, riconoscendolo... - Kira?- Lei continuò a fissare la bambina nella pioggia che la osservava di rimando dal quadrato luccicante sull'inguine dell'uomo nero. - Kira? Mi senti?- Si inginocchiò davanti a lei. La guazza penetrava la stoffa, ed era fredda, sulla carne, e , in qualche modo, repellente. Le strinse le spalle; la stuoia pungeva, ed era fredda, e gocciolava sui piedi di lei- Dio mio, a piedi nudi. Ed io l'ho dimenticata. - Kira- mormorava- sono io. Ben.- La bambina si scosse. La sua gola- poteva distinguere la piccola trachea simile ad una conchiglia sotto la fragile pelle percorsa di stille, un petalo del mattino- si contrasse, e ne uscì qualcosa di simile a un suono: come se qualcosa vi si fosse incrinato. Un raschio un uggiolìo uno schianto. Sembrò riprendere dimora di sé e del suo sguardo- e, per un attimo, sembrò che lo potesse, finalmente, di nuovo, vedere. Socchiuse le labbra, e lui sentì che qualche sconosciuta primavera stava per fiorirle sulla bocca e spillare su di lui un invisibile sole e lavarlo via nel calore e nel conforto di riaverla con sé e sentire di nuovo la sua voce che pronunciava il suo nome e gli parlava e gli diceva... - Non lui- - Non lui. Non lui non lui non lui non lui-

 

 Dopo un tempo così lungo che era forse già alba, si alzò, puntellandosi a fatica sulla terra ricoperta dai morti. Raccolse l'elmo. Era ingrommato di humus e odorava delle viscere della terra, e delle viscere dei morti. Si girò e fece cenno a uno dei suoi fratelli; le loro ombre si torcevano lente verso l'occidente. Sapevano ciò che andava fatto.

 

§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§

 

La testa gli scivolò all'indietro e batté contro il tronco: era più duro di quanto si aspettasse e il colpo lo rintronò. Aria.  Sto affogando. Tentò di abbrancare tutto l'ossigeno possibile, con respiri grandi come urli, ma il fiato risuonava cavo, una sequenza di piccoli mostruosi scatti dentro la morsa del respiratore. E mentre strozzava e sputava, e il suo corpo non rispondeva ai suoi comandi e la mente affondava nel terrore, la vista gli si snebbiò per un liquido istante e la vide. Un'estensione del suo sogno: un'illusione intagliata nella Forza. Non poteva essere vera. Ultima figlia della Guerra. Bambina-scarabeo, che non ho avuto il coraggio di uccidere quando avrei potuto. Ragazza-sole. Accucciata accanto a lui, avvolta in un mantello di saia grezza, con un cappuccio calato sulla fronte che quasi inghiottiva i suoi occhi di malachite e di olivo, sembrava raggrumata in un indicibile sforzo. La sua mano era stesa verso di lui, e conosceva, oh, molto bene quel gesto: il polso era contratto nella Forza, e una vena, verde e blu come pozze equatoriali, si inarcava pulsando sull'esile fusto del suo pollice. Così tanto potere, in così piccole mani. Portò le sue alla gola e la guardò- oh, ma lei non poteva vedere; nessuno poteva vedere, dietro lo schermo di resina nera che nascondeva i suoi occhi.

 "Benediciamo la notte che ci ha mietuti; agli innocenti si confà il riposo che non porta sogni. Non versate lacrime per la giusta morte. Non versate lacrime né di giorno, né di notte per l'uomo che cammina: per vie tortuose va verso casa. Non sarà perduto, non sarà perduto nella Morte".

 

§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§§

 

Si era svegliata in un assalto di nausea. La notte premeva tracimando dal cielo, si accalcava intorno a lei oltre i margini della radura: era là che l'opalescenza