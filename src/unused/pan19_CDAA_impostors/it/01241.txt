“Cosa vuole dire questo?” chiesero i fratelli Holmes all’unisono.

Senza scomporsi, John ripiegò con calma il giornale che stava leggendo e lo appoggiò al bracciolo della propria poltrona.

Passò lo sguardo fra i due fratelli, decisamente irritati, e gli salì un sorriso divertito alle labbra:

“Suppongo che abbiate letto l’annuncio che ho messo sul giornale per trovare una tata per Jane.”

“Come hai potuto fare una cosa del genere?” sbottò Mycroft.

“Bastiamo noi per Jane, non c’è bisogno di introdurre degli estranei in casa!” protestò Sherlock.

“Bastava che avessi chiesto e ti avrei trovato qualcuno che si prendesse cura della bambina.” continuò Mycroft.

“È solo una questione di organizzazione.” proseguì Sherlock.

E continuarono così per altri cinque minuti prima di rendersi conto che John non avesse detto una parola.

Quando i fratelli Holmes si ammutolirono, John li fissò negli occhi:

“Avete finito? – chiese con calma – Posso parlare io?”

Dato che nessuno fece obiezioni, John spiegò:

“Ho bisogno di una tata perché non potrò stare con Jane ventiquattro ore al giorno. – iniziò – Dalla prossima settimana tornerò al lavoro e non posso certo lasciare sola Jane con Sherlock o la signora Hudson.”

“Perché no? – domandò Sherlock, offeso – Non ti fidi di me?”

“Certo che mi fido. – rispose John – Però, dimmi, dove metteresti Jane, se ti chiamassero per un caso?”

Sherlock stava per ribattere, ma John lo prevenne alzando un dito minaccioso:

“E non rispondere che la porteresti con te sulla scena del crimine, perché non sarebbe la risposta giusta!”

Sherlock chiuse la bocca di scatto.

“La signora Hudson è sempre gentile e disponibile, ma non è più così giovane. – continuò John in tono pacato – Potrei chiederle di fare da babysitter a Jane per qualche ora, ma non certo per tutto il giorno. Quindi, ho bisogno di una tata.”

I due fratelli si guardarono negli occhi e si scambiarono un cenno d’intesa.

Un brivido freddo percorse la schiena di John: i fratelli Holmes alleati erano una coppia veramente temibile!

“I curriculum che riceverai dovrai passarli ad Anthea. – disse Mycroft in tono perentorio – Lei farà un controllo approfondito sulle candidate e fisseremo un appuntamento solo con quelle che risponderanno a dei requisiti specifici che stabiliremo Sherlock ed io.”

“Pensate che io non sappia selezionare una tata per mia figlia?” domandò John in tono offeso, incrociando le braccia sul petto.

“Tu sei un padre fantastico. – ribatté Mycroft – Però io posso fare delle indagini approfondite come tu non puoi. Vuoi sapere a chi metti in mano tua figlia, no?”

John sospirò rassegnato.

“Un’altra cosa. – aggiunse Sherlock – Noi saremo presenti ai colloqui. Sarà presa solo la persona che otterrà l’approvazione di tutti e tre.”

John si passò una mano sulla faccia.

Non aveva scelta.

Forse contro un solo Holmes avrebbe potuto avere una vaga speranza di fare quello che riteneva giusto.

Contro i due Holmes alleati non l’avrebbe mai spuntata.

 

 

John si presentò a Scotland Yard con la bambina nel marsupio.

Il suo ingresso non passò inosservato.

Tutte le donne gli si avvicinarono per vedere la bambina, con grandi sorrisi e risatine divertite.

Greg gli fece segno di entrare in ufficio.

John si sedette davanti alla scrivania.

Greg si alzò e si sedette di fianco a lui, allungando una mano per accarezzare la testolina di Jane, che dormiva pacifica con un orecchio appoggiato sul cuore del padre.

“Allora? – chiese Lestrade – Come vanno le cose a Baker Street?”

John sorrise:

“Non andrebbero male, se i fratelli Holmes non fossero così … – si fermò un attimo alla ricerca della parola giusta – invadenti?”

“Invadenti? – ripeté Greg in tono divertito – Chi? I fratelli Holmes? Ma quando mai!”

I due uomini risero.

“Sto cercando una tata per Jane. – disse John – E ti lascio immaginare cosa stia succedendo.”

“Vuoi che faccia qualche indagine sulle persone che si candidano?” si offrì Lestrade.

“Oh, no, per amore del cielo, no! – sbottò John – Ci sta già pensando Anthea. Probabilmente starà passando al setaccio le vite di quelle poverette, andando a guardare anche quanti denti abbiano in bocca. E sto già tremando per quelle che passeranno il vaglio di Anthea e si presenteranno al colloquio! Mycroft e Sherlock vogliono assolutamente essere presenti. Ti rendi conto?”

Lestrade rifletté un po’, osservando la bambina:

“Forse conosco la persona che fa al caso tuo. – disse infine – È una ex militare, come te. È stata congedata per essere stata ferita sul campo, ma è una donna veramente in gamba. Sono sicuro che ti piacerebbe.”

“Dille di mandare il curriculum. – sospirò John – Se passerà l’esame di Anthea, mi farà piacere conoscerla.”

“Va bene. – sorrise Lestrade – Glielo dirò. E fatti forza, John. Passerà anche questa.”

“Sicuramente. – borbottò il dottore – Il fatto è che non so se alla ricerca della tata sopravvivranno i fratelli Holmes. Pensi che mi condannerebbero a molti anni di carcere se ne eliminassi uno? Od anche tutti e due?”

Lestrade rise di gusto:

“Tranquillo.