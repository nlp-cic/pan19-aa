riusciva a vedere l’altra sponda. Era tentato di spingersi verso il largo, per vedere dove finisse il mare, ma aveva promesso a John di stare attento e di non farsi vedere. Inoltre, era già stato abbastanza fortunato a trovare un Umano così amichevole, non voleva sfidare troppo la sorte. Se davvero non fosse più riuscito a tornare a casa, avrebbe avuto tutto il tempo che voleva per scoprire come fosse fatto il mondo fuori dalla Valle. Si diresse alla scogliera e iniziò a esplorarne le grotte. Ne visitò diverse, fino a quando ne trovò una proprio carina: si trovava a metà dell’altezza della scogliera con l’ingresso a picco sul mare. Da lì avrebbe potuto guardare che cosa accadeva sulla vasta distesa blu in modo discreto, nascosto dalle ombre della grotta. Inoltre, sarebbe stato protetto dalle mareggiate e la grotta era abbastanza profonda da essere sufficientemente calda in inverno.

Trascorse il resto della notte a mangiare, poi tornò alla grotta e si accucciò davanti all’apertura della sua nuova casa per osservare il sole che, sorgendo dal mare, annunciava l’inizio di un nuovo giorno e per ascoltare il canto degli uccelli, che davano il bentornato al mattino. La risacca del mare e i mormorii degli animali cullarono Sneeze, che si addormentò.


 



 


Erano trascorsi alcuni mesi dai fatti fin qui narrati.

John andava a trovare Sneeze ogni volta che poteva. Sfruttando la terribile esperienza vissuta, l’Omega era riuscito a ottenere dal padre che nessuno potesse avvicinarsi alla scogliera e che solo lui potesse accedere alla scalinata, che portava alle grotte. Giustificava le sue lunghe assenze con la scusa di una ricerca di pace ed equilibrio. Re Andrew trovò strana la richiesta del figlio, ma non si oppose, perché voleva che John fosse felice, almeno fino al giorno in cui lo avrebbe costretto a sposarsi. Il Re sapeva che John sarebbe stato un ottimo regnante, ma era un Omega e non poteva essere designato erede del regno. Se non gli avesse trovato un consorte, che sarebbe divenuto il nuovo re di Bradley alla sua morte, il reame sarebbe stato il centro delle ambizioni di conquista dei regni vicini. La popolazione avrebbe sofferto e Andrew doveva proteggere il proprio popolo, anche a scapito della felicità del figlio. Era per questo motivo che gli aveva sempre concesso tutto, sapendo che avrebbe dovuto spezzargli il cuore.

Un giorno, tornando da un incontro con Sneeze, John trovò il castello in grande fermento. Fermò una della dame di compagnia della madre e le chiese che cosa stesse accadendo: “Abbiamo visite, principe. Mentre era a fare la sua passeggiata, è arrivato il principe Sherlock del regno di Gand. Dovrebbe vederlo! E’ bello come il sole e tanto tanto simpatico,” concluse con una risatina eccitata.

John era tutt’altro che felice. Era sicuro che il padre avesse invitato il principe per convincerlo a sposarlo. Sapeva che Sherlock di Gand era uno dei principi più contesi, perché il suo era un regno molto potente. John si era sempre meravigliato che re Andrew non avesse ancora tentato di presentarglielo come pretendente, dato che era un grande amico del Re Richard di Gand. Era seccato dal fatto che il padre avesse invitato Sherlock senza avvisarlo, ma era anche incuriosito dalle voci contrastanti che giravano su di lui. Per alcune principesse era un uomo socievole ed espansivo, sempre pronto alla battuta e a divertirsi. Altre lo descrivevano educato e cortese, sì, ma molto riservato, freddo e poco incline al sorriso. Per altre ancora, era gelido, indelicato e arrogante. John era sempre stato intrigato dal mistero di questa strana personalità, ma non ne aveva mai accennato al padre per timore che pensasse che fosse interessato a Sherlock per sposarlo. Ora che poteva soddisfare la propria curiosità, era indispettito dal non aver saputo prima dell’arrivo dell’ospite.

La nobile dama non si accorse dello sguardo irritato dell’Omega e continuò a parlare allegramente: “Ora il principe si trova nella sala del trono con i suoi genitori. Vedrà che le piacerà tanto.”

John ne dubitava molto e si avviò verso la sala deciso a non dare soddisfazione al principe ospite. Avvicinandosi, sentì la voce del padre che conversava giovialmente con qualcuno, che rideva educatamente alle sue battute. Quando entrò nella sala del trono, l’Omega fu accolto con entusiasmo dal padre: “John, finalmente! Ti stavamo aspettando. – si rivolse al giovane seduto di fronte a lui – Principe Sherlock, mi permetta di presentarle mio figlio John. – si girò verso il figlio, con un sorriso di incoraggiamento – Caro, questo è il principe Sherlock di Gand. Passava dal nostro regno per andare in visita alla zia, la Duchessa di Follet, e ha pensato di farci un’improvvisata, portandoci i saluti del padre. Ricordi che Richard di Gand ed io siamo grandi amici fin da giovani, vero? Peccato che gli impegni di governo dei nostri rispettivi regni non ci permettano di incontrarci quanto vorremmo! Però, Sherlock è stato veramente gentile a venirci a trovare. L’ultima volta che l’ho visto era ancora un bambino. Visto che bel giovane è diventato?”

John si trovò a guardare un giovane Alfa della sua età, alto e magro, ma muscoloso, con corti capelli neri e lisci, accuratamente pettinati, e sorridenti