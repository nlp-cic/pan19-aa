un mezzo per arrivare al sesso.

Non che Kurt avesse niente contro il sesso, era il sesso ad avercela con lui; dopo averlo spaventato e ignorato per almeno diciotto anni, era rimasto un’incognita durante i primi anni di università, visto che Kurt lo aveva ricercato rigorosamente accompagnato dall’amore e dal romanticismo, ed era finito per diventare un problema da affrontare finchè Kurt, a ventitré anni, aveva deciso che l’amore andava aspettato ma essere ancora vergini stava diventando un po’ imbarazzante.

Così, a una festa della NYADA a cui Rachel l’aveva invitato, aveva incontrato Paul e si era sforzato di non fare il difficile e metterci solo un paio d’ore prima di accettare di andare a casa sua.

Paul McGraw, ventisette anni, diplomato alla NYADA, nativo di Atlantic City, che aveva interpretato Jimmy Smith nel rifacimento di ‘Thoroughly Modern Millie’ e abitava a Brooklyn. Erano passati due anni, ma Kurt ancora si ricordava tutto, di quell’idiota.

Non avrebbe mai potuto dimenticarsi di come, nel suo letto, proprio mentre pensava che l’impresa di non passare per un imbranato inesperto stesse avendo successo, Paul l’avesse gratificato con un gemito particolarmente forte e un morso sulla spalla per poi chiamarlo ‘Karl.’ A quel punto, l’impresa era stata arrivare alla fine senza morire per l’umiliazione né scoppiare a piangere.

Poi c’erano stati Aaron – “Sei fantastico ma non mi sento pronto per una relazione” – e Seth – “Devo proprio andare, ho un aereo domattina… ehi, cos’è quella faccia, stai bene? Sei venuto, vero?” –, la cui unica utilità era stata quella di far capire a Kurt che le avventure non facevano per lui. L’amore faceva per lui. Solo che non l’aveva ancora incontrato, e dubitava che potesse essere incarnato nel ragazzo al bancone che sembrava molto interessato a memorizzare la forma del suo sedere, e che si stava avvicinando con un drink in mano. Se la frase di rimorchio è ‘Sei nuovo qui, non ti ho mai visto?’ giuro che…

“Devi essere nuovo, qui.” Per lo meno è un’affermazione, non una domanda. 

Kurt sorrise, affabile. O almeno, tentò. “Sì, sono nuovo. E vuoi offrirmi da bere, vero?” Il ragazzo sorrise, per niente imbarazzato, e gli porse il cocktail con l’ombrellino che teneva in mano. Non appena aprì bocca, Kurt gli strappò di mano il drink e lo interruppe prima che potesse parlare. “Sì? Fantastico. E chiedermi come mi chiamo – Kurt, tra parentesi – anche se in realtà non te ne importa niente.” Il ragazzo inarcò un sopracciglio e iniziò con un, “Ehi,” che Kurt bloccò sul nascere. “Se vuoi posso risparmiarti il resto: vengo dall’Ohio, sì, bel cambiamento con New York, faccio il giornalista, oh, interessante, vero? Dovresti anche far finta di conoscere il mio giornale, se proprio vuoi fare bella impressione. Finito così? È necessaria qualche altra domanda?” Santana aveva ragione, c’era così tanta tensione repressa da sfogare, che per quanto si sentisse in colpa verso quel poveraccio innocente che stava trattando malissimo e aveva l’unica colpa di averlo trovato attraente, Kurt non riusciva a non avercela a morte con l’intero genere maschile che popolava la vita notturna di New York. “Beh, fammi pensare… mi piacciono i bei vestiti, i musical, sì, è cliché, e lo yoga. Adesso è ora di chiedermi di ballare, mettermi un po’ le mani addosso e poi invitarmi a casa tua. In cambio, io sarò la tua perfetta avventura di una notte e me ne andrò silenziosamente mentre ti farai una doccia. Sì?” Il ragazzo lo stava fissando a bocca aperta, dubbioso, come se stesse decidendo se Kurt fosse pazzo, ubriaco o stesse solo scherzando. Kurt gli risparmiò la decisione. “No. No, grazie. Non sono interessato. Buona fortuna.” Gli ficcò di nuovo il drink in mano e si allontanò senza sapere dove andare.

Come ogni volta che era andato per locali, si ritrovò – più cliché di me c’è solo Sebastian versione Brian Kinney – in bagno, impegnato in un profondo e muto dialogo con il suo riflesso nello specchio. Si sentiva in colpa. Si sentiva un perfetto stronzo e, come se non bastasse, un idiota che aveva appena rifiutato a priori e senza alcun motivo il primo ragazzo che, dopo secoli, aveva mostrato il minimo interesse in lui. Beh, nel suo sedere, più che altro, ma magari lo aveva giudicato troppo presto. Forse era l’uomo della sua vita e lo aveva usato come capro espiatorio. Probabilmente avrà già offerto quello stesso drink al ragazzo dietro di me, e starà facendo il brillante raccontandogli il divertentissimo aneddoto del pazzo furioso che era stato così fortunato a non aver rimorchiato, pensò la sua parte più cinica, e si sentì meglio. La parte cinica era quella che lo salvava sempre dalla parte inguaribilmente romantica, e la verità era che, con buone probabilità lo aveva salvato dalla quarta deprimente e illusoria avventura di una notte. E in più si era sfogato, si sentiva meglio.