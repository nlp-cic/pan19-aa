 "QUANTE CAZZO DI VOLTE TI HO DETTO DI USCIRE DAL TUO PROFILO QUANDO HAI FINITO DI USARE IL MIO COMPUTER??? È DAVVERO COSÌ DIFFICILE??!“

"NON TI SENTO SONO SOTTO LA DOCCIA!" 

Johnny esalò un sospiro disperato e si coprì la faccia con le mani. Non c'era verso, da quando Gyro Zeppeli si era trasferito nell'appartamento tutto, davvero tutto, era stato messo sottosopra: l'appartamento in sè, lo spazio privato di Johnny e con quello anche tutte le sue vecchie abitudini. Lo studente di medicina sembrava non avere limiti e se da un lato questo suo aspetto aveva permesso lo sbocciare di una splendida amicizia tra i due ragazzi, dall'altro aveva condannato il giovane americano a subire costantemente la (più o meno grave) espansivitá dell'italiano. Johnny, benché strano a dirsi, era un tipo abbastanza paziente con le persone alle quali teneva, ma quel giorno era arrivato al limite, la goccia che fa traboccare il vaso. 

 Gyro non era uscito dal suo profilo facebook. 

 Era una cattiva abitudine che non aveva mai provato veramente a eliminare, qualsiasi sito dotato di log in che Gyro visitasse inevitabilmente rimaneva aperto sul suo profilo. E Johnny odiava terribilmente questo fatto, perché si trattava del SUO portatile e nulla lo mandava in bestia come il dover costantemente uscire dai profili dell'amico. Sempre. 

 Johnny si ritrovò nella home del profilo di Gyro, un'accozzaglia di pagine inutili, foto di gente italiana che visitava discoteche italiane, studenti di medicina che pubblicavano articoli mirati dal linguaggio quasi incomprensibile, e tantissime notifiche, come sempre. Nulla di cui stupirsi visto che l'italiano aveva almeno 2000 amici e, data la sua estrema espansività, conosceva davvero tutti eccetto qualche raro caso. Johnny entrò nella bacheca di Gyro, la sua foto profilo con il sorriso metallico smagliante lo fissava intensamente. Johnny stava cercando vendetta ma voleva qualcosa che lo potesse soddisfare, cambiare l'immagine profilo non era abbastanza, lo aveva giá fatto un paio di volte con scarsi risultati. Scrivere post ignoranti? No non era quello che voleva. Cambiare le informazioni profilo? Provò ad entrare nei dati personali ma non trovò nulla di interessante da cambiare. Notò però con sua sorpresa che tra le preferenze Gyro aveva selezionato sia uomini che donne, lasciando l'informazione privata. Johnny annotò mentalmente la cosa, assolutamente non perché fosse interessato alle preferenze sessuali di Gyro. Figuriamoci. 

Stava per abbandonare il suo piano di vendetta quando un'idea brillante lo fulminò. Il nome. Gyro Zeppeli aveva scelto come suo nome su facebook… Gyro Zeppeli. E Johnny sapeva esattamente cosa fare. Entrò nelle informazioni del profilo e cancellò una ad una le lettere del suo nome. Erano solo quattro ma comunque guardò con estrema ammirazione ed eccitazione il cursore verticale che mangiava il nome, o meglio soprannome, dell'amico. Poi iniziò a digitare con profonda soddisfazione le lettere del Nome Proibito, quello che Gyro non rivelava mai né agli amici, né alle fidanzate, ma che Johnny conosceva… 

Finì di scrivere e diede l'ok al messaggio che avvertiva dell'impossibilità di cambiare il nome per 60 giorni dopo la modifica, una sensazione di goduria attraversò il suo corpo. "Ora vedrai, Gyro” pensò ridendo tra sé. Salvò le modifiche e uscì dal profilo. Sentì il rumore della doccia svanire dal bagno e capì che era solo questione di momenti prima che Gyro uscisse dal bagno, prendesse in mano il telefono e scoprisse il Fatto. Johnny decise di abbandonare l'appartamento prima della tragedia perché quello che aveva appena fatto avrebbe sicuramente scatenato una tempesta. Balzò sulla sedia a rotelle, indossò in tutta fretta le scarpe da ginnastica. Sentì la porta della doccia aprirsi, si fiondò allora verso la porta di casa e prese al volo le chiavi. 

 "Io esco!“ Urlò e si diresse verso il viale di fronte all'appartamento senza aspettare risposta. Mentre chiudeva la porta alle sue spalle gli parve di sentire una specie di urlo disperato, cosa che lo spinse a girare le ruote della sua sedia ancora più velocemente. Si ritrovò alla fine della via in tempo record e svoltò pericolosamente senza frenare, nel frattempo un Gyro seminudo coperto solo da un misero asciugamano rosa stava correndo fuori dall'appartamento. Il torso nudo e i capelli bagnati e spettinati, urlava il nome di Johnny a squarciagola attirando gli sguardi interessati e desiderosi delle vicine. 

"JOOOHNNY!!!!!!!” urlò gettandosi in mezzo alla strada “COME HAI POTUTO, INFAME!!!!!!!" Cadde in ginocchio tra grida strazianti di dolore. 

"JOHNNY JOESTAAAAAAAAAAAR” si sentì riecheggiare lungo la via. Ma Johnny era ormai lontano, spingendo la sua sedia per le strade della città, verso l'alba del nuovo giorno. 