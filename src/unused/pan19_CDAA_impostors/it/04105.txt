fronte. Le alzò delicatamente il mento, studiando il suo bel viso. Quel contatto leggero fu sufficiente per far fremere entrambi, e fu in quel momento che Ade si accorse del bagliore inusuale che proveniva dal cielo. Una sola stella, che non brillava mai quando lui usciva di notte.

Sogghignò, intuendo perché si sentisse così attratto dalla figlia di sua sorella.

“Sei scaltra,” le concesse. “È così che hai abbagliato anche loro?”

Persefone seguì il suo sguardo su nel cielo notturno, lì dove Afrodite brillava, ora di un tono più acceso, stizzita forse, per essere stata scoperta.

La dea strinse le spalle, apparendo ancora più divertita. “Sono brava a non farmi notare, quando non desidero che succeda. Questo è un caso eccezionale. Un piccolo favore, da un’amica per un’amica. Di solito ho tanti modi per sviare l’attenzione, tante maschere tra cui scegliere.”

“E quale hai scelto per questa notte?”

Persefone non rispose subito. Sorrise maliziosamente, come se fosse sul punto di confidargli un segreto. Fece un passo indietro, e portò la mano alla spilla che le brillava sotto la gola, e che teneva chiuse le ampie pieghe del mantello, conscia che il dio non si stava perdendo nemmeno uno dei suoi movimenti.

“Questa notte ho pensato di usare la maschera che non porto mai: me stessa.”

Con noncuranza aprì la spilla, e lasciò che il morbido tessuto si dispiegasse e poi cadesse a terra, scoprendo così il suo corpo nudo. Lasciò ad Ade il tempo di guardarla, di baciare con gli occhi la rotondità dei suoi seni, la curva morbida della vita che si allargava nei fianchi, e poi la piega invitante tra le sue gambe, nascosta in parte da sottili riccioli biondi. Si accorse del respiro del dio farsi più corto, lo sguardo così intenso da bruciarle sulla pelle. Ricordò con un sussulto gli avvertimenti di Afrodite, bisbigli sul pericolo di offrirsi a un uomo, a un dio che una volta scatenato sarebbe stato impossibile da fermare. Tuttavia non provò paura quando la mano di Ade le accarezzò la spalla, scivolando verso il seno, senza però davvero sfiorarlo.

“Cerchi di sedurmi, Persefone?” le domandò roco.

“Voglio prendere, ed essere presa. È seduzione questa?”

“No. Ma offri qualcosa di molto simile alla seduzione.”

Lei gli prese la mano tra le sue, saggiando con curiosità la ruvidità delle dita e le callosità sui palmi. La riconobbe come la mano di un guerriero, o di un cocchiere, piuttosto che di un dio nobile che aveva riposto le armi da secoli. Ade la lasciò fare, e quando Persefone si portò la sua mano al viso, lui le accarezzò la guancia, per poi affondare le dita tra i suoi lunghi capelli biondi. Con il braccio libero le cinse i fianchi, avvicinandola di poco verso di sé.

La dea sospirò piano, e si leccò le labbra. Pensava che il corpo di Ade sarebbe stato freddo, impregnato del gelo della morte che anche in quel momento spirava dalla caverna alle loro spalle. Invece la sua pelle era calda sotto i vestiti, ribollente di vita eterna e sangue dorato.


I morti sono il cibo dei vivi.


Alzò il mento con aria di sfida, convinta che il dio dei morti si sarebbe chinato per baciarla. Invece lui assottigliò gli occhi, dubbioso.

“Perché non Poseidone? Sapresti allontanarlo da quella ninfa che chiama moglie con un sorriso. Potresti avere Ares, o Dioniso. O Apollo, per una mano accorta e parole gentili. Perché scegli l’ombra?”

Per la prima volta, lo sguardo di Persefone si addolcì, e perse quel taglio calcolatore con cui l’aveva osservato fino ad allora.

“La vita non è vita, senza la morte. E di tutti quegli esseri che giocano a fare gli dei, tu sei l’unico che può capire. Per questo ho scelto te. Non potrei sopportare che nemmeno uno di loro mi sfiorasse con un dito.”

Ade soppesò le sue parole, le lasciò andare il viso per accarezzarle piano un polso, e intrecciò le sue dita a quelle di Persefone. “E non hai paura delle mani della morte?”

“Ho forse paura delle mie?”

Ade sorrise, “No. Ma io regno sui morti e su ciò che sta sotto la tua bella terra in fiore. Tu riporti la vita, io la tolgo.”

“Dimentichi che dove l’autunno è gelo, la primavera è la fine di una battaglia tra la morte e chi è abbastanza tenace da meritare di rinascere. I deboli rimangono sepolti sotto la terra e il ghiaccio. Non sono mia madre: io riporto la vita solo a chi se ne conquista il diritto.”

Persefone si alzò sulle punte dei piedi, quanto bastava per sussurrare alle orecchie del dio. “Noi due siamo facce della stessa medaglia, la stessa cosa sotto la terra fredda e il sole caldo.”

Le cadde lo sguardo sulle labbra del dio, appena un poco dischiuse, invitanti. Senza aspettare oltre, fu lei a decidere di baciare Ade, così come aveva deciso di scegliere lui tra tutti, di scegliere quella notte, e ogni cosa che ne sarebbe scaturita.

Il dio non rispose immediatamente al suo bacio. La cinse con entrambe le braccia prima di