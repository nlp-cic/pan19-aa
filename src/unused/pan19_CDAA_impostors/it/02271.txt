No, meglio: in quale universo uno come lui poteva piacere a lei? D’altra parte, era sicuro che Nott e Zabini non lo avessero visto, quindi stavano parlando tra di loro, quindi non poteva essere uno scherzo: perché infatti avrebbero dovuto farlo, se lui non fosse stato presente? Quindi, Granger ha una cotta per me. La cosa più strana, a ben pensarci, era che quell’idea non gli faceva il minimo ribrezzo. Insomma, si stava parlando della ragazza che lui considerava la più antipatica sulla faccia della terra! La Mezzosangue zannuta! L’amica di Potter! Roba da far accapponare la pelle! … eppure niente, nessun brivido di disgusto. Solo… stupore. Non era mai successo che una qualsiasi ragazza fosse interessata a lui (o meglio, che lui lo venisse a sapere) e Draco non aveva idea di come comportarsi. Anzitutto: perché? Tornò a guardarsi allo specchio, e ciò che vide non gli piacque. Un ragazzino basso e ossuto, con mento e zigomi appuntiti; i suoi capelli, praticamente bianchi, facevano sembrare la sua carnagione chiara ancora più pallida e malaticcia, e sotto i suoi occhi si annidavano cupe occhiaie violacee. Non era bello, lo sapeva benissimo. E tuttavia, quell’insieme di brutture e difetti risultava gradito ad un’altra persona. Draco spalancò gli occhi, colpito per l’ennesima volta dalla rivelazione: lui piaceva a qualcuno! Un guizzo d’orgoglio lo smosse e lo fece sorridere come un ebete. Quello era decisamente un bene per la sua autostima da tredicenne consapevole della propria scarsa avvenenza: e il fatto che l’interesse nei suoi confronti provenisse da Granger non intaccava per nulla quella soddisfazione. Granger! Zabini e Nott avevano parlato anche di lei, poco prima. Cos’avevano detto? Che era intelligente, simpatica… e la compativano per la sua cotta, destinata a rimanere un segreto inconfessabile. Draco ghignò. Certo che la compativano! E avrebbero continuato a compatirla per tutta la vita! Figuriamoci se lui poteva essere minimamente interessato a una come la Zannuta! Ah ah ah! Roba da rimanerci secchi per le risate! … intelligente? Beh, sì, su questo Draco non trovava nulla da obiettare. Magari non era la ragazza più carina del mondo, questo no, ma di sicuro quanto a cervello nessuno poteva batterla. E insomma, lui stesso avrebbe preferito una compagna acuta e poco attraente ad una “figa” senza talento. … poco attraente? In verità, anche su questo doveva dare ragione a Nott. Suo padre gli aveva detto spesso che gli adolescenti bruttini a tredici-quattordici anni tendono a imbellirsi con l’età, e viceversa; se fosse stato anche il caso di Granger? Se nel giro di un paio di anni fosse diventata graziosa? A parte che un po’ già lo era – la forma del suo viso, tanto per dire, non era poi così male, e a Draco piacevano molto i suoi occhi scuri… … Granger aveva gli occhi scuri? Gli sembrava proprio di sì, o almeno ricordava di aver notato questo particolare. Marroni, proprio come i capelli. A Draco piacevano le brune, sì, molto meglio delle bionde o delle rosse. Va bene, lo ammetto: lei non è poi così male. Anzi, è carina. Potrebbe piacermi, se solo fosse più simpatica. Ma poi, lo era o no? Cosa ne sapeva lui? Non si erano mai scambiati più di due parole in tre anni, esclusivamente per insultarsi a vicenda; d’altra parte, era sempre Draco a incominciare – non l’avevano forse detto anche Nott e Zabini, che lui esagerava? Chissà, forse dietro l’apparenza da secchiona dentona si celava uno spirito allegro e cordiale; anzi, doveva essere sicuramente così, altrimenti Potter e Weasley non sarebbero stati suoi amici! Okay, okay. La Granger potrebbe piacermi. È carina, intelligente, sa essere spiritosa… e se le parlassi gentilmente potremmo essere amici, andare d’accordo, farci compagnia… e poi, io le piaccio! E da lì in poi la fantasia corse, più del dovuto: pochi minuti dopo Draco riusciva persino a immaginarsi mentre passeggiava con lei, le diceva qualcosa di spiritoso per farla ridere, studiava con lei in biblioteca e le dava appuntamento per andare a Hogsmeade. In preda a quella momentanea e improvvisa follia, pensò che Lucius e Narcissa avrebbero persino approvato il suo legame con una Mezzosangue – i Malfoy dovevano tuttora dimostrare di non essere legati al vecchio regime anti-Babbano, e quale espediente migliore di quello? Se la Mezzosangue in questione poi era carina, gentile, educata ed intelligente… Insomma, neanche un’ora dopo la conversazione tra Nott e Zabini, Draco Malfoy decise che avrebbe potuto dare una possibilità a Hermione Granger. Per il suo bene, certo: non desidero che soffra per me. E anche perché voglio vedere la faccia di Sfregiato quando lo saprà.     – Che succede, Hermione? La ragazza non rispose. Socchiuse gli occhi, come in ascolto di qualcosa, poi scosse il capo. – Nulla, – replicò. – Mi stavano solo fischiando le orecchie. – Allora qualcuno ti pensa! – scherzò Harry. Hermione rise, ma subito dovette spiegare a Ron il significato di