. L’ilarità esplose feroce in tutti e quattro i tavoli, alcuni applaudirono giubilanti e Severus allarmato si alzò in piedi di scatto. Aveva assistito alla scena, ma non avrebbe mai pensato che Lily avrebbe reagito così. Si sentiva preoccupato ed allo stesso tempo piacevolmente colpito. Quella ragazza aveva mille sorprese. Ed era la sua ragazza.

“James Potter, razza di cretino ambulante. Io, Lily Evans, non uscirò mai e poi mai e ancora mai con te, finché sarò in vita e fintanto che avrò un cervello funzionante. Se non ti è chiaro il concetto, posso fare in modo che sia ancora più chiaro” e spinse con piacere crudele la testa dello sventurato ancora più a fondo della ciotola. Lo mollò e lo lasciò andare e James Potter aveva un’espressione alquanto terrorizzata in volto. Peter Minus, piccolo, nervoso, rise istericamente.

Lily puntò la bacchetta verso il ragazzetto: “Tu non ridere o ti faccio sparire dalla faccia della terra, pezzo d’idiota. Siete voi ... Siete voi gli insulsi. E questa vostra uscita me la pagherete in eterno”. Detto questo, tornò a fare colazione, ed un tripudio di applausi si levò nella sala, acclamando Lily Evans, la guerriera Grifondoro contro i Quattro Malandrini. Per un po’, sarebbero rimasti tranquilli, quei quattro. Severus scoppiò a ridere in una risata liberatoria, applaudendo con vigore e urlando il nome di Lily assieme agli altri. Si sentiva in parte vendicato. Si sedette a terminare il suo piccolo pasto con un sorriso mai visto prima dagli altri Serpeverde.

Un ragazzetto timoroso gli chiese: “Ma la conosci quella tipa per essere così contento?”.

Sev rispose senza indugi, destando un po’ di sorpresa: “Si, è la mia ragazza ... E sono dannatamente fiero di lei”.

“We cannot control the evil tongues of others; but a good life enables us to disregard them”. Cato the Elder

Quell’irritante mal di gola non dava pace a Sev, nemmeno nella sera della festa di Natale indetta da Lumacorno. Quei quattro Maladrini avevano proprio sbagliato giorno ed occasione in cui confondere la preparazione della Pozione dell’Euforia. Non contenti, l’avevano fatta provare a tutti gli studenti, sotto suggerimento del Professore Lumacorno, totalmente perso nello spirito natalizio. Era una pozione alquanto complicata da preparare e sarebbe bastato un errore solo per causare un disastro di proporzioni epiche. Un vecchio adagio recitava che se le cose possono andare male, la certezza è che possono pure andare peggio, e così era stato. Quegli scapestrati avevano non solo sbagliato il preparato, ma l’avevano fatto provare a tutti, diffondendo l’effetto collaterale ai presenti.

Così, qualche decina di ragazzi tra Serpeverde e Grifondoro, compresi Lily e Severus, si erano ritrovati a cantare ogniqualvolta volessero aprire bocca, e avrebbero dovuto aspettare in silenzio che passasse il fastidioso effetto. Certo, il buonsenso suggeriva di comportarsi in questa maniera civile, ma quel concetto era piuttosto ignoto ai quattro esagitati, che avevano sfoggiato tutte le loro mediocri doti canore per l’intero pomeriggio, irridendo e disturbando innocenti ragazze, istigando altri Serpeverde a rispondere ai motteggi cantati. E così si era scatenata una guerra canora insopportabile. I poveri professori erano stati costretti a munirsi di speciali protezioni per le orecchie, perché talvolta il frastuono superava ogni umana sopportazione, arrivando esasperati a togliere punti su punti ad entrambe le case. Ma chi aveva dovuto subire in maniera peggiore quell’anarchia di voci, nella varietà più ricca, che andava dal molto stonato al celestiale, era stata l’inossidabile infermiera di Hogwarts, Madama Chips. La donna, con pazienza e rigore, aveva messo in fila tutti, intimando gli studenti a non fiatare minimamente, pardon, a non azzardarsi a cantare. La pena poteva essere una punizione molto severa, sebbene non ne fosse stata rivelata la natura. Lily, contravvenendo quella minaccia, si mise a canticchiare sommessamente una canzone di una cantante francese che piaceva tanto a sua madre, Edith Piaf, inventandosi un po’ le parole, perché non parlava quella lingua. Però aveva voglia di cantare quelle strofe dolcissime in quel momento unico, dove aveva in dono una voce tutto sommato gradevole, che le permetteva di cantare fino a perdere il respiro e la voce. I due ragazzi, dopo aver preso la loro dose di pozione calmante, si erano avviati a prepararsi per la serata speciale.

Severus camminava nervosamente ai piedi della scalinata che li avrebbe condotti alla festa. I medicamenti della buona infermiera avevano solamente alleviato e calmato la gola in fiamme per poco, facendogli tornare gradualmente la voce. Il dolore di tanto in tanto tornava alla carica. Si sistemò un po’ nervoso il dolcevita di lana nero e morbido e controllò di avere la giacca abbinata in ordine. Non era sua, era stato un gentile prestito di un Serpeverde del sesto anno, nel tentativo di sdebitarsi per l’aiuto che Severus gli aveva dato in alcune pozioni elaborate. Quello studente si sentiva in imbarazzo nell’essere aiutato da un mago più piccolo di lui e doveva pur ripagarlo in qualche modo. Quella sera, il ragazzo non voleva sfigurare di fronte a Lily in nessun modo e quella giacca si era rivelata provvidenziale. Aspettava la sua Lily, sentendosi curioso, lievemente nervoso, con quel turbamento dolce che ti fa sentire un caldo terribile