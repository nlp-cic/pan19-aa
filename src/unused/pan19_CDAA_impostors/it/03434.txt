Doveva essere stato con Sarah – o con una qualunque delle prime ragazze con cui era uscito da che si era stabilito in Baker Street. Mentre la ascoltava parlare e la guardava con attenzione, si era ritrovato a pensare quanto in quel momento gli mancasse Sherlock: un pensiero che non doveva essere durato più di cinque secondi, ma che aveva piantato in lui il seme di quell’incertezza che, all’appuntamento successivo, si era risolta nella consapevolezza di non riuscire più a provare per una donna, per nessuno, lo stesso interesse che provava per il suo amico. Aveva comunque continuato ad uscire con più o meno qualsiasi ragazza gli capitasse a tiro – un po’ per accertarsi di quella rivelazione, un po’ perché aveva già capito di non avere speranze con il consulente investigatore. La parte più ragionevole (e noiosa, avrebbe detto Sherlock) di lui gli ripeteva che non avrebbe certo potuto condividere un appartamento per il resto della sua vita, che avrebbe dovuto trovarsi un vero lavoro e prima o poi mettere su famiglia, che era inutile emarginarsi dalla società per un uomo che non l’avrebbe mai ricambiato; la sua parte più testardamente innamorata, quella che ultimamente tendeva ad emergere più spesso, gli ricordava che Sherlock era stato il primo a farlo ridere di cuore da quando era ritornato dall’Afghanistan, che gli aveva fatto dimenticare di essere zoppo, gli aveva dato una casa e un motivo per tirare avanti ogni giorno. Per un uomo del genere avrebbe rinunciato a qualsiasi cosa.

Sherlock grugnì leggermente e strofinò la guancia contro la spalla di John, che ritirò immediatamente il braccio e si raddrizzò mentre l’altro si svegliava; Sherlock si scansò, stiracchiandosi di gusto, e parve non accorgersi di John finché quest’ultimo non mormorò un “Buongiorno” con la voce ancora mezza impastata dal sonno.

«Buongiorno», rispose Sherlock con una voce altrettanto roca e un sorriso distratto, alzandosi in piedi con inaspettata vivacità. John non poté fare a meno di sentirsi stupidamente orgoglioso nel vederlo così di buon umore.

«Caffè?»

John annuì, alzandosi pure lui, anche se con meno slancio.

Si era sempre meravigliato dello stato di grazia che la mattina portava invariabilmente con sé: sembrava assurdo pensare che, fino a poche ore prima, un ologramma proiettato esattamente dove ora si trovava lui li avesse fatti tremare di terrore. Eppure era successo, neanche Sherlock l’avrebbe negato. Tamburellò le dita sulla batteria del suo cellulare, abbandonata sul tavolo: davvero tutto quel delirio era scaturito da essa?

«Andiamo là, dunque?», chiese, stupendosi della tranquillità nella sua voce.

«Sì. Devo vedere quelle statue. E dobbiamo trovare il Dottore.»

«Oh, quello non sarà molto difficile.»

Sherlock e John si affacciarono sull’ingresso, troppo stanchi per essere davvero sorpresi; John in particolare aveva cominciato a prendere tutte le stranezze di quel caso con una certa filosofia.

Il Dottore entrò nell’appartamento guardandosi intorno con un sorriso deliziato. Sembrava totalmente fuori posto, non meno dell’ologramma dell’Angelo Piangente, e lui stesso doveva sentirsi in quel modo a giudicare dall’impaccio con cui si muoveva. Rimase vicino alla porta, oscillando leggermente sui piedi.

«Un bel posticino, effettivamente», commentò, come se stesse dando ragione a qualcuno.

«Come diavolo ha fatto a sapere che abito qui?», esclamò John, sfinito, «Mi ha seguito?»

«A dire il vero è stato lui a dirmelo», rispose il Dottore, accennando a Sherlock con la testa.

«Non ti ho mai visto in vita mia», ribatté quest’ultimo, quasi distrattamente. Stava analizzando lo sconosciuto da capo a piedi, sempre più perplesso al procedere della disamina; c’era qualcosa di completamente sbagliato in quell’uomo, e lo innervosiva non riuscire ad afferrare cosa fosse esattamente. I suoi vestiti, ad esempio, non erano particolarmente stravaganti: eppure non avrebbe saputo dire nulla al loro riguardo se non che sembravano essere stati indossati a lungo; le scarpe, soprattutto, avevano l’aria di averne passate di tutti i colori, ma nonostante le tracce di terra Sherlock non era in grado di risalire al tipo di terreno che avevano calpestato. Lo stesso problema si ripeteva per ogni singolo dettaglio di quell’individuo – il suo viso, poi, era un rompicapo ancora peggiore.

«Mi vedrai, e me lo dirai», spiegò il Dottore, sibillino, e aggiunse: «Quello è meglio che lo prenda io»

Passò in mezzo a Sherlock e John e intascò con nonchalance cellulare e batteria prima che uno dei due ebbe il tempo di pensare a fermarlo. John non protestò neanche; aveva ben altre cose da discutere.

«Che ci fa qui? Cosa mi ha fatto ieri alla Villa?»

Il Dottore inarcò un sopracciglio: «Ti ho salvato la vita?»

«Cosa sei?», interruppe Sherlock pacatamente, sebbene i suoi occhi lampeggiassero di ostilità. La domanda cadde in un silenzio pieno di tensione.

Sembrava che nulla avesse più senso. Se quell’uomo era – come Sherlock credeva – il responsabile di tutto quello che era successo il giorno prima, come poteva essere lì con loro con quella faccia tosta, come a volersi accertare che tutto fosse andato secondo i suoi piani e riprendersi l’attrezzatura usata? Ma se fosse stato solo quello,