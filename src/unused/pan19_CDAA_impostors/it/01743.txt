ricevette da Lucas fu un sorriso di divertimento, quasi di rassegnazione. Poi Cora si sporse e attirò lo sguardo di Lucas su di lei – e su Derek, ai suoi piedi.

«Il contrattempo, immagino» le chiese, offrendole la mano in segno di saluto.

«Così possiamo dire» rispose lei, rispondendo alla stretta di mano.

«Lucas.»

«Cora.»

Lucas si tirò indietro e guardò Stiles prima di tornare su di lei. «Cora Hale? La sorella di Derek?» le domandò e sia Cora che Derek s’irrigidirono d’istinto. «Sei qui per Mr Fluffy?»

«Mr...»

«Guarda che ora è, Cora. Non avevi quella cosa da fare?» s’intromise Stiles. La prese per le spalle e la spinse di peso fuori la camera, tra le proteste vivide di lei.

Derek sentì sua sorella ringhiottare contro Stiles, che la indirizzava verso le scale e la pregava di non parlare e che poi le avrebbe spiegato tutto ma che ora doveva davvero andare e che si sarebbe preso cura di lui, di Derek e che non doveva preoccuparsi. Cora ringhiò ancora, ma non parlò, quindi Derek la prese come un consenso a stare a quelle stupide regole e prima che se ne rendesse conto, Cora era fuori da casa Stilinski, Stiles era risalito in camera e Derek era chiuso nella stanza con una coppia di adolescenti innamorati.

«Ti ha aperto mio padre?» chiese Stiles, gesticolando verso la porta.

«Non esattamente. Stava uscendo e mi ha lasciato entrare. Ha detto che faceva un salto al market e che potevo salire» Lucas si fece nervoso e incerto. «Non dovevo?»

«Cosa? No! No, sono felice che sia venuto, davvero.» Stiles sorrise e fece un passo verso di lui, con quella timidezza che sembrava coglierlo ogni volta che Lucas era troppo vicino o che le loro mani si toccavano. Derek distolse lo sguardo, ma non poté impedirsi di sentire i loro cuori accelerare e l’emozione invadere l’aria attorno a loro.

«Quindi... tuo padre non c’è?»

«Così sembra.» Risero entrambi, intrecciando le dita. Derek fissò la sua attenzione sulla porta, sul bianco del suo legno, sul riflesso artificiale della maniglia e cercò di chiudere fuori qualunque altra cosa. Come sempre, quando si trattava di Stiles, non servì a molto. «Tornerà presto, è dannatamente abile a tornare nei momenti meno opportuni. Posso raccontarti mille volte in cui ha aspettato l’attimo perfetto per...» Le parole morirono nella gola di Stiles quando Lucas lo spinse sul letto e lo baciò. Derek guardò la finestra e poi la porta. Per un attimo pensò di tentare un salto verso l’albero poco distante dal davanzale, ma lo scartò subito quando notò che, per una volta tanto, la finestra era perfettamente chiusa, con tanto di gancio inserito.

Fece un passo indietro e tornò a concentrarsi sulla porta, chiusa ma possibile da aprire anche in quella forma, ignorando qualunque altra cosa. Stiles, Lucas, non esistevano – bugia, erano più che presenti per i suoi sensi, ma Derek era sempre stato bravo a negare a se stesso la verità, a fingere di non soffrire per qualcosa che invece lo dilaniava dall’interno. L’aveva fatto con Kate e l’incendio, con Jennifer e prima ancora con Paige. Lo faceva ogni volta che si guardava allo specchio e i suoi occhi baluginavano d’azzurro. Poteva negare che il suo passato lo tormentava ancora così come poteva negare che restare lì, in quella stanza, era la tortura peggiore a cui fosse stato sottoposto.

Derek grattò la porta e riuscì a ruotare la maniglia. Uscì dalla stanza quando i sospiri divennero ansiti. Non era così masochista da restare, non quando poteva sentire il morso di gelosia combattere per fargli scoprire i denti e ringhiare. Uscì dalla camera e dalla casa senza pensarci due volte. Essere un lupo – umano o animale che fosse – implicava avere un udito fine e un olfatto fin troppo sviluppato e questo, in determinate situazioni, non giocava a suo vantaggio. Soprattutto se riguardava Stiles.

Per sua fortuna non dovette fermarsi né aspettare, solo scivolare tra le gambe dello sceriffo quando questi entrò dalla porta d’ingresso.

«Ehi, Derek!» lo chiamò, ma lui non si fermò e prese invece a correre lungo la strada, tagliando per scorciatoie adatte alla sua forma. Corse finché non fu certo di non essere seguito – se mai lo fosse stato – e continuò a correre quando seppe di essere ormai vicino alla sua meta. Il loft non aveva mai avuto una serratura che potesse essere chiamata tale, lui non aveva mai creduto di averne necessità – se qualcuno avesse voluto entrare per fargli del male non sarebbe stata certo una serratura a fermalo – ma in quella forma anche così non avrebbe potuto aprirla.

Derek si alzò sulle zampe posteriori e grattò con quelle anteriori contro il metallo pesante, più volte, le orecchie in allerta verso i suoni all’interno, per seguire Cora dal divano alla porta, che tirò di lato, lasciandolo entrare. Lei non disse nulla, lo guardò solamente entrare e annusare l’aria. Derek saltò sul divano e si accucciò, continuando ad ignorare gli occhi di sua sorella su di lui e tutte