più a me, e indirizzare su di te la maledizione e il veleno»
«Ma non mi dire… - lo stuzzicò Tristan – Vuoi che sia io a salvarti, con la mia vita. E che cosa…»
«Aurora.  – rispose prontamente Elijah – in cambio avresti la vita di Aurora.»
«E chi mi garantisce che sia ancora viva?»  domandò Tristan. Aveva bisogno di tempo e di strategia, poiché era probabilmente la sua ultima occasione per salvare la sorella. Nondimeno, al solo udire il nome di lei l’istinto già gli imponeva di offrire il collo al boia.
« Va bene. – continuò senza aspettare la risposta – Ma dovrò avere le prove che mia sorella è ancora viva. E dovrai garantirmi che è libera. E al sicuro.»
La presa di Elijah divenne più tenace, il suo sguardo ardeva. «Non tratto con te. Rivelami quel maledetto incantesimo.» Senza agitarsi, ma imprimendo più forza alle mani, scosse Tristan quel tanto che bastava a far saltare il primo bottone della camicia. Nello scollo la pelle del nobile vampiro era chiara, intatta. Le dita di Elijah la sfiorarono, Tristan ne avvertì il sudore febbrile. Rabbrividì.
Che cos’era che lo legava a lui anche di fronte a rivelazioni tanto crudeli? Quale voluttà lo spingeva ad abbandonarsi tra le sue braccia, sapendo che tra quelle braccia, ancora una volta, sarebbe morto?
Tristan però non era così folle da dimenticare le parole spietate, la condanna senza appello che l’altro aveva appena pronunciato.
«L’incantesimo…» ripeté Elijah sulle sue labbra. Il respiro ben più caldo del sangue che si degnavano di offrirgli in anonime sacche dell’ospedale, le mani più morbide e invitanti della ruvida coperta che aveva confortato i suoi incubi. Tuttavia Tristan non cedette alla tentazione di baciarlo. E voltando la faccia evitò che lo facesse lui.

Ma ormai il gioco aveva preso il via, e non c’era possibilità di fuga.
Come faceva quando voleva metterlo in soggezione, ora Elijah armeggiava con la sua cravatta. Con mani meno ferme di quelle che aveva di solito, con un’agitazione che non gli era propria.
Il nastro di seta grigia schioccò violentemente tra le dita del vampiro Originale. «Vuoi che sia io a toglierti il fiato? Ancora una volta?» mormorò Elijah afferrandolo alla nuca e costringendolo ancora a sfiorargli le labbra.
«Non voglio niente da te – sospirò Tristan – solo la vita di Aurora.»
La risata di Elijah sottolineò quanto quella frase non suonasse vera. Il Vampiro Originale con movimenti più lenti cominciò a sua volta a sciogliere il nodo della propria cravatta. Si sbottonò la camicia, venne più vicino in modo da sfiorare il suo petto. Il suo odore, lo splendore cupo degli occhi, il calore del suo corpo… Tristan maledisse le proprie gambe che cedevano, i sensi che gli davano le vertigini nell’avvertire quell’aroma di bourbon e di febbre.

Elijah chiaramente non era in sé. Era disperato, malato, preoccupato per la sorte di Klaus e di Kol. I suoi occhi mandavano bagliori insani.
Era sicuramente molto pericoloso, ma non come il mostro senz’anima che alcuni avevano visto in lui.
Anzi. Non era mai stato così lontano dallo spegnere la propria umanità.

Con una spinta violenta spinse Tristan sul letto. Era sempre stato il più forte. E a maggiore ragione lo era in quella situazione, seppure indebolito dal veleno. «Allora… - sibilò all’orecchio dell’altro, mentre lo schiacciava con il proprio corpo – La bocca o i polsi? Come vuoi che ti leghi a me?»
«Non osare… » ansimò Tristan. Non gli avrebbe sottratto la dignità, l’unico conforto che gli restava.
La lama del sorriso si aprì sul volto duro di Elijah. «I polsi, allora. Poiché prevedo che cose molto interessanti potrebbero uscire dalla tua bocca…» Velocemente si abbassò sull’altro per un bacio rapinoso.
Tristan serrò le labbra. La rabbia, l’indignazione erano come una lastra di vetro su cui Elijah esercitava la sua pressione. Lo vedeva chiaramente, bello e incurante come un conquistatore straniero che metta a ferro e fuoco un villaggio indifeso. Vedeva le sue mani, la leggera peluria del petto, i suoi occhi nerissimi.
Ricordava bene il sapore della sua pelle. Ancora, dopo mille anni. Si era stupito allora di scoprirlo così levigato, con l’epidermide fine da nobile, nonostante le umili origini che inutilmente aveva provato a nascondergli. «Hai il viso di un barbaro, ma le tue mani sono quelle di un gran signore…» Un giovane Tristan, ancora umano, aveva rivelato con poche parole il desiderio che lo consumava.
Ma ora le sensazioni arrivavano lente e gelide dietro la barriera del suo orgoglio ferito. Uno schermo trasparente, purtroppo, dietro il quale di sicuro anche Elijah lo vedeva bene. Come allora.
Fragile al cospetto della seduzione del bel millantatore, con gli occhi chiari che s’illanguidivano e diventavano lucidi di eccitazione.

Tristan però sapeva che ora era tutto diverso.
Poiché sì, la pelle di Elijah era morbida e profumata come allora, le sue braccia altrettanto forti. Il suo creatore aveva ancora quel provocante neo dietro l’orecchio e ancora serrava gli occhi scuri come per una minaccia, per