tanto diverso da quello degli altri alfa, di come si fosse spaventata davanti all'intensità della sua attrazione verso un uomo sconosciuto e potenzialmente pericoloso; per non parlare di come i tempi fossero molto diversi da oggi, e di come si fosse sentita quasi sporca a pensare in un certo modo di lui,” aggiunge, scuotendo appena il capo e spegnendo la sigaretta ormai arrivata al filtro sul pavimento. “Comunque. La mia bisnonna si era invaghita di lui, e lui di lei, ma la vacanza era finita prima che potessero conoscersi meglio; lei fu data in sposa al figlio del panettiere, ma nonostante i loro tentativi di avere un figlio non riuscì mai a portare a termine una gravidanza. Il suo primo marito la ripudiò dopo l'ennesimo aborto spontaneo, riempendola di vergogna e costringendola a tornare dai suoi genitori, che però la cacciarono di casa per lo stesso motivo e la disconobbero anche come figlia; fu costretta a vivere in strada, senza un nome a cui aggrapparsi, e per riuscire a mangiare qualcosa cominciò a vendere il proprio corpo. Ogni volta che rimaneva incinta di uno dei suoi clienti perdeva il bambino durante i primi mesi di gravidanza,” il suo sguardo è perso nel vuoto mentre parla, come nello sforzo di ricordare i racconti esatti di sua nonna, e sorride appena mentre comincia a girarsi un'altra sigaretta quasi senza guardare. Louis si sta riconoscendo nella donna di quella storia più di quanto non voglia ammettere: gli aborti spontanei durante i primi mesi di gravidanza, l'attrazione istantanea nei confronti di Harry, l'ansia ed il pizzico di paura all'idea di rimanere solo con un perfetto sconosciuto, e perfino la gelosia che continua a provare nei suoi confronti ogni volta che Ben gli sbatte in faccia le loro notti insieme; una parte del suo cervello cerca di convincerlo ancora che siano tutte idiozie, ma in qualche modo ha capito che quello che Caleb gli sta raccontando è la verità.
“I miei bisnonni si rincontrarono molti anni dopo, quando lui tornò a visitare la zona dove viveva lei, e riuscirono a conoscersi dopo tutto quel tempo passato l'uno a pensare quasi costantemente all'altra e viceversa,” riprende, per poi ridacchiare mentre un leggero rossore gli colora le guance, “concepirono mia nonna poco più tardi, e per la prima volta la gravidanza andò a buon fine. Ti ho sentito parlare dell'odore di Harry, il giorno che lui e Nick sono arrivati, e le ho telefonato per farmi raccontare di nuovo tutta la storia ed essere sicuro di non aver frainteso qualcosa; le ho parlato della tua situazione con Harry, e anche lei è arrivata alla stessa conclusione: per quanto possa essere incredibile, pensiamo entrambi che voi due siate in qualche modo destinati a stare insieme.”

 

Louis rimane solo, quella notte, e non riesce a fare a meno di pensare alla storia che Caleb gli ha raccontato: certo, ha ancora qualche dubbio e il suo lato cinico gli grida a gran voce di non illudersi che quell'alfa sia davvero la sua anima gemella, che le anime gemelle non esistono, ma è innegabile che la sua situazione e quella della bisnonna dell'omega siano molto simili.
Ha praticamente appena deciso che, sì, l'ipotesi di Caleb e sua nonna è decisamente plausibile, quando qualcuno bussa forte alla porta della sua camera.
“Louis, sono Nick, posso entrare?”
“Vieni,” risponde l'omega, sedendosi contro un cuscino ed osservando l'aspetto disordinato dell'alfa che è appena entrato nella stanza; ridacchia, battendo una mano sul materasso per invitarlo a sedersi, “pare che anche stanotte tu sia stato più fortunato di me,” scherza, sorridendo malizioso.
“Naturalmente,” ribatte l'uomo, grugnendo mentre si getta sul letto e appoggia la testa sulle sue cosce, senza chiedere il permesso; Louis gli lancia un'occhiataccia, ma non dice nulla, “non sono qui per questo, però. Potrei aver scoperto cosa stia succedendo a te e Harry.”
C'è un pizzico di orgoglio nel suo tono, e Louis annuisce per invitarlo a continuare: magari la sua ipotesi sarà meno assurda di quella di Caleb, e magari altrettanto verosimile.
“Credo che voi due siate predestinati,” annuncia Nick, e Louis sbatte la testa contro il muro per non rischiare di urlare di frustrazione; si guadagna un'occhiata interrogativa da parte dell'alfa, e grugnisce.
“Hai parlato con Caleb, vero?” sbuffa, sapendo già la risposta. “Be', sei arrivato tardi, ha già raccontato anche a me la storia dei suoi bisnonni,” aggiunge, stizzito dall'assenza di nuove teorie magari meno allucinanti.
“Lo so, me l'ha detto,” risponde Nick, seccato dalla sua interruzione, sollevando le sopracciglia come a dirgli di stare zitto, “quello che non sai è che nelle ultime tre ore ho telefonato a mezzo mondo per sapere se esistessero altri casi del genere, magari con un qualche tipo di documentazione clinica e, indovina?, l'ipotesi di Caleb e sua nonna è probabilmente corretta e ci sono stati alcuni casi documentati di amanti predestinati nel mondo; pochi e poco recenti, ma ci sono ed è questo l'importante. Giusto?”

 

Nick è andato via da poco più di un'ora, dopo avergli