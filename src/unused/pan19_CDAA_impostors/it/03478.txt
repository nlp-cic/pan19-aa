gli dice Erik, e Charles non può vederlo chiaramente a causa del buio, ma sa che sta sorridendo.
 
“Non pensavo sarebbe stato orrendo, pensavo che me ne sarei pentito” soffia con un pizzico di astio, a cui Erik reagisce inclinando leggermente il capo. “E probabilmente mi pentirò anche di essere entrato qui, quindi-”
 
“Non è corretto che credano che io abbia ucciso il presidente” dice all’improvviso, come se la conversazione fosse appena incominciata e Charles non avesse espresso il desiderio di tornarsene con passo squallido nella sua stanza.
 
“Non piangerti addosso, Erik, non hai fatto molto per aggiudicarti una migliore reputazione”, dal fondo della propria gola proviene un suono che rassomiglia ad un sospiro, dopodiché poggia indice e pollice alla base del naso e serra gli occhi – solo per un istante, si dice, il tempo di ritrovare la calma. “Dovevo immaginarlo, però”
 
“Che non avrei mai ucciso il presidente?” sbuffa Erik a qualche metro di distanza. “Charles, come-”
 
“Lo avresti salvato, se lui non fosse stato un mutante?” chiede con voce tremante – No, non voglio sapere la risposta.
 
Erik rimane muto per diversi minuti, pare che uno strato di polvere si sia condensato fra loro, creando un velo invalicabile, quello stesso ostacolo che li ha sempre separati e che con ingenuità loro tentavano di ignorare. L’elefante nella stanza. Non può funzionare fra loro, non potrà mai, anche se Logan si precipita dal futuro e gli rimesta il cuore con una fievole luce di speranza (Perché tu ed Erik mi avete mandato indietro insieme). Charles abbassa lo sguardo alla sua destra, sconfitto dal peso di un passato che credeva promettesse grandi cose, e gira il bacino per dirigersi verso la porta. “Probabilmente non sarei stato a Dallas, se lui non fosse stato un mutante” dice Erik, arrestandolo. “Charles, se potessi sarei il primo a fermare questa guerra”
 
“È quello che dobbiamo fare domani, no? Salvando Raven”
 
“Fermando Trask” lo corregge Erik e Charles non trova la forza di ribattere. Le sue labbra si piegano in un sorriso amaro, non è sorpreso, ma preferirebbe rimanere cieco di fronte alla sfacciataggine con cui Erik gli ricorda ogni volta quanto le loro priorità siano diverse.
 
Perso nel dispiacere dei suoi ricordi, Charles non si accorge del tutto di come Erik abbia compiuto qualche passo nella sua direzione. Ora, con quella poca lucidità che gli è rimasta, riesce ad accorgersi che quel fievole spazio di aria che li separa è troppo stretto, non va bene, non porterà a nulla di buono. Charles indietreggia quasi irrazionalmente e sente un’anca arrancare contro qualcosa di morbido – la poltrona -, appoggia una mano sul bracciolo e si tira in avanti, causando quasi uno scontro fra il suo petto e quello di Erik. Deglutisce e con più forza di quanto se ne sarebbe attribuita, incomincia: “Erik, davvero, non penso sia una buona idea che io resti qui”, eppure Erik non lo ascolta. Lo scansa e lo supera, sedendosi sulla poltrona e incrociando le gambe, proprio com’era solito fare in quelle serate, nel suo studio, quando quella calma e quella scioltezza facevano credere ad entrambi di aver trovato finalmente una casa.
 
“Come vuoi, Charles, non sarò io a trattenerti contro la tua volontà. A discapito di ciò che pensi, non ho mai tolto a nessuno la possibilità di scegliere. E se sono stato scelto io, è per volere, non obbligo” il tono canzonatorio è tutto quel che serve ad Erik per trasmettere a Charles l’immagine vivida di Raven. Sente il cuore affondare nel petto e gli occhi farsi lucidi. Le labbra dell’altro si stringono, la testa si volta da qualche altra parte, hanno entrambi superato una linea che non volevano varcare, non ancora e di sicuro non dopo averne parlato così apertamente quello stesso pomeriggio. Erik si ricompone sulla poltrona, trova il coraggio di guardarlo un’altra volta negli occhi e ammettere ad alta voce una delle poche speranze che nel tempo, e nella desolazione della solitudine, Charles era riuscito a mantenere: “Quel che c’è stato tra me e Raven non ha importanza, non di fronte a te”.
 
È come essere colpito un’altra volta da una pallottola, solo che questa volta Charles rimane in piedi e non distoglie lo sguardo. “Mi sei mancato Charles, e sono felice tu abbia deciso di venire da me, avresti potuto ignorarmi e fare a modo tuo. Ti ringrazio”
 
Charles nega con la testa. Spera assomigli ad un Non c’è di che, perché non trova la forza per aprir bocca.
 
“Charles”. È una maledizione, non dovrebbe essere possibile che quella voce pronunci così il suo nome, come se in quelle poche lettere fosse nascosto l’universo intero, un mondo che Erik aveva abbandonato nella sua infanzia e che all’improvviso gli si è presentato di nuovo, abbagliante e impossibile da ignorare.
 
Charles cede, non è mai stato capace a resistergli, a rimanere solido quando quello sguardo languido lo cerca. “Sono stato un pazzo” si arrende, una sola lacrima gli solca una guancia, “chiunque pensi che le mie idee abbiano qualche merito ha bisogno di essere esaminato”, è