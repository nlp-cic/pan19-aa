suono soffocato che emerse dalla sua gola. E la faccia dell’uomo sembrava quella di chi è molto orgoglioso.

 

 

Furono scaricati, come suggerito da Hannibal, solo per essere entrambi legati a dei carrelli trasportatori. Anche se poté ringraziare di non essere più a testa in giù, Will sperimentò i dieci minuti di mal di testa più brutti della sua vita con la vista sfocata dal sangue che colava dalle ferite e da quello che pulsava dietro ai suoi occhi.

Non parlò, si limitò ad osservare i sardi riservare lo stesso trattamento a Hannibal. Ma dal suo punto di vista Hannibal fu maneggiato con molta più brutalità.

Considerato il predatore più pericoloso tra loro due, i tirapiedi di Mason lo stavano rimettendo al suo posto mostrandogli chi aveva il coltello dalla parte del manico.

Will ebbe una chiara visione di Hannibal, armato di un martello, che mostrava ad entrambi gli uomini chi, tra tutti i presenti, doveva davvero preoccuparsi della propria incolumità.

“Buongiorno,” fece il suo ingresso un uomo corpulento, dal viso tondo quasi tutto occupato da un sorriso. “Non vedevo l’ora di conoscervi entrambi. Avrò l’onore di servirvi la cena al tavolo del signor Verger. E dopo potrò assistere allo…spettacolo.”

Lo disse rivolto ad entrambi ma, quando definì spettacolo la loro esecuzione ad opera dei maiali di Mason, fece un vago gesto della mano verso Hannibal.

“Possiamo cominciare subito, alla cena manca poco,” il grosso uomo segnalò ai due sardi. Consegnò loro qualcosa avvolto in un panno nero. “Preparateli come da accordi. Fra un’ora devono essere a tavola.”

Entrambi i sorveglianti estrassero qualcosa dal pacchetto e si diressero uno verso Hannibal e l’altro verso Will.

Con l’uomo davanti Will non vide cosa stesse succedendo a Hannibal, ma la siringa che gli fu infilata nel braccio doveva essere uguale per entrambi.

Dopo la puntura il mal di testa che aveva scivolò di colpo come una doccia fredda facendogli cascare il viso in avanti. Chiuse gli occhi.

 

 

Ammise un certo miglioramento al secondo risveglio. Almeno il mal di testa era scomparso, lasciandolo con una più gestibile sonnolenza. Ciondolava avanti e indietro come un girasole, ma si sentiva più presente.

Indossava un abito più elegante di tutti quelli messi in vita sua ed era di nuovo legato al carrello trasportatore. Il fatto che i sardi l’avessero slegato per spogliarlo e rivestirlo era più comico che irritante.

Con estrema fatica cercò intorno con lo sguardo.

Lo trovò posizionato alla sua destra. Hannibal gli sorrise.

Non aveva necessitato della svestizione e, per quanto riguardava lui, l’abito usato non era all’altezza di come si vestiva di solito. A Will scappò una risatina, ma gli uscì giusto un colpo di tosse.

“Benvenuti alla mia tavola, miei cari ospiti,” Mason si annunciò. Quando finalmente a Will riuscì di voltarsi dalla parte opposta, trovò quel maniaco con le braccia aperte e la schiena dritta come fosse sul podio ad annunciare di aver preso il potere.

“Saremo presto serviti dal buon Cordell,” proseguì con una mano dietro alla schiena e l’altra sul petto, “Che per noi, ma soprattutto per il dottor Lecter, ha preparato prelibatezze esotiche e non,” si sedette, “In effetti i piatti meno esotici sono quelli ottenuti dai tre maiali scannati appositamente per l’occasione qualche giorno fa.”

“Grazie,” gracchiò Will. Come prima parola esalata non era uscita tanto male, “Preferirei dell’insalata.”

“Signor Graham, deve rimettersi in forze,” asserì Mason, “La voglio sveglio e attento quando il dottor Lecter verrà pezzo per pezzo dato in pasto ai miei maialini. Non sarà un processo rapido, forse lo terremo in vita per due o tre giorni prima di lasciare che i maiali lo finiscano, quindi si metta comodo, mangi e forse quando toccherà a lei non sarà costretto a restare in vita per molto.”

“Te la prendi con noi perché hai finito la riserva di orfani da seviziare?” chiese Will.

“Tecnicamente il dottor Lecter è un orfano, quindi…” Mason sollevò le sopracciglia al suo intelligente commento.

“Mason, non deludermi proprio adesso,” li interruppe Hannibal, “Il tuo piano è così originale e ben congegnato, elegante… Stai perdendo di stile.”

“Dottore! Non c’ero io in una camera d’albergo mezzo nudo con un mio paziente. Voglio dire… E non gli ha offerto nemmeno della cioccolata,” Mason indicò Will ridendo come un folle. I suoi capelli potevano facilmente essere scambiati per il risultato di un momento di rabbia in cui se li era strappati dalla testa. “Non volevo dire niente in proposito, ma mi sembra che lei e il signor Graham possiate tranquillamente scambiare due chiacchiere con mia sorella Margot riguardo certe strane inclinazioni.”

“Certo,” ribatté Will, “Quella con le strane inclinazioni in famiglia è Margot.”

“Signor Graham,” Mason proseguì più serio. “Non si deve sentire in imbarazzo, anzi. Sono felice di essere entrato in possesso di questa informazione, riguardo a lei e al dottore. Sarà più divertente farla assistere al destino del suo… Compagno,” pronunciò con il naso arricciato in disgusto.

“Se volessi veramente compiere un gesto di estrema punizione,” disse Will, “Dovresti lasciare che sia Hannibal a guardare me sbranato vivo.”