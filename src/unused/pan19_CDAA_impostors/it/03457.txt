presenza assidua e costante al suo fianco di chi ora poteva chiamare amico e non solo guerriero. Quella sensazione così umana la attraversava come un piacevole fremito che si andava a concretare nei movimenti delicati ma coscienti, nella pressione decisa delle dita, imprimenti un’armonia lineare e controllata al suono prodotto dai tasti bicolori del pianoforte.  Quando la giovane si fermò, per cambiare spartito, la porta della grande stanza si aprì piano, e un paio di occhi grandi e fin troppo sinceri si affacciarono curiosi. Intravide l’importante presenza, e sette lì ad osservare in silenzio per alcuni istanti dallo spiraglio che egli stesso aveva aperto; poi Seiya entrò con circospezione, senza fare rumore, per non disturbare l’atto melodioso con cui la giovane si dilettava. Scambiò con lei uno sguardo fugace, un sorriso appena accennato, poi avanzò nella stanza e si sedette su una delle comode poltrone poste al centro. Sprofondò fra i cuscini di morbido tessuto, e rimase in silenzio, ad ascoltare. Non poteva di certo dirsi appassionato, né tanto meno esperto, di musica classica, il giovane Seiya, carattere irrequieto ed esuberante, che si trovava molto di più a suo agio fra sonorità più moderne e decisamente ritmate. La chitarra spesso allietava le sue solitudini. 

Seiya, sempre gioviale e affettuoso, il suo brio giovanile si poteva anche scambiare, a volte, per strafottente irriverenza. Il giovane cui le stelle benigne guardavano, illuminando i suoi passi di uomo prescelto. Nonostante la sua età, anche Seiya era maturato molto, e in fretta, nel corso di quei mesi. Tanto vivace e tracotante appena ebbe indossata la sacra armatura di Pegasus, quanto nobile e coraggioso era divenuto col tempo. Si era ritrovato catapultato su di un’arena, illuminata da fioche stelle artificiali, osservata avidamente e senza scrupolo da occhi indiscreti e metallici, e aveva dovuto mettere le briglie al leggendario cavallo alato; chinare il capo e sottostare ai capricci della principessa. L’aveva fatto solo per ritrovare l’amata sorella scomparsa, quasi inghiottita, dagli anni di vuoto che li avevano separati; quella era stata l’unica ragione valida per prestarsi a uno spettacolo indecoroso e inutile. Almeno così era stato, all’inizio. Poi, però, anche in lui un’altra consapevolezza era nata. Il suo animo di sacro guerriero si era destato, il suo cosmo indomito aveva riconosciuto fedeli compagni di lotta, amici fraterni. Il suo cuore di santo aveva scoperto l’amore per la dea. Quell’odiosa bambinetta, viziata e scontrosa, si era rivelata fanciulla divina, celante in sé l’intero universo. Caldo e luminoso, avvolgente e immenso: il cosmo di Atena, la dea per la quale avrebbe immolato la sua vita. Le note del piano scorrevano nell’etere rinfrancata dalla frescura serale, giungendo al giovane dirette e implacabili. Seiya le accoglieva, quasi fossero parole di un’arcana preghiera sussurrata, un canto fatto di sospiri tenui. Non era però preghiera velata dalla disperazione o dallo sconforto, tutt’altro. Era un’invocazione di speranza, il fiducioso richiamo della sua dea. Alla quale si era ormai legato in uno stretto vincolo che di molto eccedeva i suoi doveri di santo. Il labile confine fra l’amicizia e l’amore, sottile e invisibile come la linea dell’orizzonte che separa, confondendoli, il cielo ed il mare. Quel confine così labile e così semplice da oltrepassare, nei giovani spesso trasforma i sentimenti, li mischia senza dar loro tempo di decifrarli, di scoprirli passo dopo passo. Eppure, né Seiya né tanto meno Saori erano semplici adolescenti alle prese con novità sconcertanti come la scoperta di tali emozioni poteva essere. O meglio erano quello, ma anche altro.E loro quel confine, seppur labile, seppur così tremendamente accattivante, potevano osservarlo solamente da breve distanza, trepidanti ma assolutamente fermi, ognuno sulla riva opposta del fiume che l’attraversava. Atena, dea vergine e guerriera, amava i suoi santi guerrieri allo stesso modo in cui una madre benevola ama i suoi figli. Il suo amore era l’ago della bilancia che teneva in equilibrio le esistenze di quei giovani a lei devoti. E Seiya, santo votato e pronto a sacrificare se stesso per la sua dea, come tutti gli altri guerrieri si nutriva da quell’amore. E per il resto, per tutto quello che non si poteva dire, per tutto quello che non si poteva esprimere diversamente, per quello si contentava di assaporare brevi attimi d’innocente complicità, come quello che stava vivendo in quel momento; si pacificava in quel tacito legame, instaurato dagli avvenimenti appena trascorsi, di quell’amicizia saldamente suggellata nell’intima eufonia dei loro cosmi. Senza mai aspirare a nient’altro che a questo.  Il suono cessò, con un’ultima nota bassa, che andò a morire lentamente sulle corde robuste nascoste dal legno lucido. Saori si alzò, dirigendosi con passo lieve verso l’ampio terrazzo. Seiya la seguì, in silenzio, ed insieme osservarono a lungo il cielo, che si andava colorando delle sfumature del tramonto. Seiya teneva le mani poggiate sul parapetto di legno dipinto di un bianco candido, la brezza leggera e piacevole gli scompigliava i capelli arruffati. “Dunque domani tornerai al Santuario…” Chiese, rompendo il silenzio di quella