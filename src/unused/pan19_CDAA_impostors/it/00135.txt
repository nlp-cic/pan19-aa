ricopriranno di tutti gli insulti  dell’universo, che gli appiccicheranno alla schiena tutte le colpe.

Va bene.

Pau è lo spagnolo pallido come un cencio che suona il pianoforte,  maledizione; non è che non si sia rassegnato da una vita al fatto che  ci sarà sempre qualcuno che vorrà giocare a freccette usando la sua  faccia, la sua carriera, la sua felicità come bersaglio.

E non sta  scappando. Non ha mai voluto finire i suoi giorni marcendo in una  squadra di quartultimo ordine, non ce l’ha mai avuto in programma; non  sta scappando.

Silvia lo trova che sta esaminando con un po’ troppa cura il contenuto del cassetto della biancheria, e inarca un sopracciglio.

«Perché  stai facendo le valigie?» domanda, niente affatto sorpresa, solo un  pochino curiosa. Pau pesca i suoi calzini preferiti, quelli che gli ha  regalato Elsa per Natale un secolo fa, e qualche altro paio a casaccio, e  li ficca nella tasca interna del trolley spalancato sul letto.

«Vado a casa,» dice, e torna all’armadio perché, mutande, gli serviranno delle mutande.

«Oh,»  replica Silvia, semplicemente. Si arriccia una ciocca di capelli  attorno ad un dito, assorta in chissà che pensiero. Pau prende i boxer  rossi, quelli a pois azzurri e poi, alla rinfusa, una manata di slip.  «Ha chiamato Marc, stamattina presto. Molto presto.»

Pau se lo aspettava.

«Ti ha svegliata?» chiede, e addirittura gli sfugge mezzo sorriso. Silvia dà uno sbuffo distratto.

«Decisamente,» dice. «S’è scusato, ma non credo che si fosse davvero dimenticato la differenza di orario.»

«È molto probabile.»

Silvia  alza gli occhi al soffitto, fa una smorfia vagamente divertita. Pau  tira fuori dai cassetti qualche maglietta, un pigiama, impila tutto sul  letto e poi li ripiega con cura nella valigia. Lei incrocia le braccia,  si morde le labbra.

«Vieni con me?» domanda Pau, alla fine; non è che  fosse spiacevole o nervoso o imbarazzato, il silenzio tra di loro, ma è  perché con Silvia non succedono, certe cose. Silvia non è mai a  disagio, quando Pau prende decisioni senza consultarla; Silvia non  pretende, non chiede, Silvia è una coinquilina, più che la sua ragazza,  ed è per questo che è durata così a lungo al suo fianco. La verità, poi,  è che Pau non ha proprio idea di come parlarle.

Silvia sospira di nuovo, lo guarda da sotto le ciglia scure e ricurve.

«Non  posso lasciare il lavoro, Pau,» mormora. Lui annuisce, tranquillo,  perché non c’è problema, se lo aspettava. Ha chiesto puramente per  cortesia, e Silvia lo sa. «Hai già prenotato il volo?»

«No, veramente  no,» dice Pau, e rimugina brevemente se sia il caso di portarsi due  camicie o magari tre – non è sicuro di quante ne ha a Barcellona,  onestamente. «Non è che parto subito, comunque. Domani, o giovedì... non  c’è fretta.»

Silvia lo guarda in un modo che sembra chiedere perché,  se non c’è fretta, stia già facendo le valigie; lei non dice nulla,  però, per cui Pau non vede motivo di risponderle, di spiegarle che, beh,  il fatto è che ha bisogno di non stare fermo.

Il fatto è che ha  bisogno di essere a Barcellona. Il fatto è che di fretta ce n’è,  tantissima, e nel suo battito cardiaco più che da ogni altra parte nel  mondo. Vuole tornare, tornare, tornare; piangerebbe, se non fosse che  per l’America lui ormai è un fantasma, e i fantasmi non piangono.

Sono  sei mesi che vuole tornare, e sei mesi che cerca di convincersi che non  è vero, e dodici ore che ha smesso di prendersi in giro. Non c’è  bisogno che Silvia lo sappia.

«Fammi sapere quando parti, però,» sospira lei, guardandolo appena. Pau alza gli occhi dalla valigia, inarca le sopracciglia.

«Penso  che te ne accorgeresti, che me ne sono andato,» dice, senza pensare.  Silvia fa un sorriso impercettibile, Pau non riesce a capire se abbia  pietà di lui, di se stessa o di loro due – di questa specie di relazione  che li tiene insieme e li divide al tempo stesso.

«Tu fammi sapere  comunque,» insiste Silvia, gentile. Va a baciarlo di nuovo, sull’angolo  delle labbra, ed è un gesto insolitamente intimo; Pau quasi si spaventa.  Lei esita, lo guarda ancora per un momento prima di risolversi a  voltarsi e lasciarlo solo.

Pau ne prende tre, di camicie, alla fine,  ma non parte che una settimana più tardi, il giorno dell’ultima partita  di finale di Conference. Ha resistito così a lungo perché ci ha  riflettuto, e sì che correre in Spagna subito dopo il naufragio a San  Antonio sarebbe stato scappare.

Dio, stava scappando.

Stava  scappando e sarebbe scappato davvero, se non avesse parlato con Adriá –  se Adriá non l’avesse implorato di restare, di affrontare la macelleria  mediatica perché, Pau, se te ne vai non ci sarà nessuno a  ricordargli che stanno dicendo cazzate, che incolpano te perché è più