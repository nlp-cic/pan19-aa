ed offrendo uno stile di vita alternativo ai popoli.”

“E pensare che me ne sono andato da High Rock proprio per evitare questo genere di discorsi!”

Il Bosmer si ritrovò a ridere di cuore: “Quando tutto questo finirà, vieni a farti un giro a Valenwood... saprai dirmi se potrebbe piacerti come stile di vita alternativo!”

“Verrò volentieri, sono sempre stato curioso di vedere quelle città-albero!”

In quel momento, li raggiunse il ladro che, con un sospiro piuttosto grave, si fermò a pochi passi da loro, mormorando soltanto: “Non è bellissimo?”

I due annuirono, anche loro assorti nell'atmosfera speciale del luogo; Tsun, poco più lontano, sembrava quasi tenerli d'occhio con quel suo cipiglio severo. Di Arcimago e bardo, ancora, nessuna traccia; probabilmente, pensò il Dragonborn, il primo aveva costretto il secondo ad una serie di rilievi segreti, nel caso in cui Tsun non avesse desiderato che esaminassero il luogo.

“Non ti rende triste?” chiese, un po' esitando, l'assassino, rivolto al ladro.

“Triste? Perché?”

“Beh... tu sei un licantropo...”

Hiroki annuì e fece spallucce, con l'aria di chi proprio non riesce a cogliere il punto – fosse stato per lui, si disse il Dragonborn, forse non ci sarebbero state conversazioni di carattere astratto: il ladro era un uomo d'azione e non amava il chiacchiericcio fine a se stesso, per cui discorsi come quello probabilmente gli sembravano ridondanti.

“E sei un Nord. Se pensi che Sovngarde sia uno splendido posto, immagino che tu voglia tornare qui, no?”

“Oh, intendi quello.” Replicò il ladro, senza particolare entusiasmo. “Immagino che sarebbe la cosa più giusta da fare, ma potrei annoiarmi, nel lungo tempo. Senza contare che ho un contratto esplicito anche con Nocturnal...”

“Mi stai dicendo che non sai nemmeno dove andrai?”

“Hide, mi guardi come se fosse una cosa assurda! Io penso invece che sarà divertente vedere cosa accadrà: non capita tutti i giorni di essere contesi da due Daedra...” Hiroki rise ed incrociò le braccia, gettando una lunga occhiata verso quell'orizzonte infinito. “Sono felice di aver potuto vedere Sovngarde, comunque.”

Tsunehito si tolse l'elmo e scosse i capelli rossi nella dolce brezza impalpabile, inspirando a fondo, persino un po' invidiando la serenità del ladro su argomenti del genere, e tuttavia non proferì verbo, sentendo che quel tipo di discorsi gli portava una discreta mole di ansia.

Eppure, in qualche modo poteva migliorare quel mondo vivo in cui sarebbero tornati, di sicuro! “Un'eternità con i Daedra?” Hide-zou parve insistere con particolare scetticismo, come se non riuscisse a realizzare che qualcuno potesse desiderare fino in fondo le conseguenze dei propri gesti più spregiudicati. “I Daedra sono creature potenti ed ingannevoli...”

“Lo so, ma che Nord sarei se non affrontassi le conseguenze delle mie azioni? Inoltre, la caccia con Hircine dev'essere particolarmente emozionante! E Nocturnal... ho giurato fedeltà a lei senza costrizioni di sorta, sapevo a cosa sarei andato incontro.”

“Ma...”

Il ladro lo interruppe, con una calma che a Tsunehito fece quasi impressione.

“Hide-zou, tornare qui o incarnarmi nella natura... non fa per me. Ti prometto, comunque, che ti chiederò aiuto nel caso in cui dovessi cambiare idea; per adesso, sono piuttosto convinto delle mie decisioni.”

Qualcosa, in quelle parole, fece scattare un pensiero nella mente del Dragonborn: senza manufatti daedrici, il culto dei Daedra si sarebbe ridotto sensibilmente... di conseguenza, molte meno persone si sarebbero trovare a dover fare i conti con la furia di esseri crudeli e potenti. Riducendo il potere dei Daedra sugli abitanti di Tamriel, sicuramente non sarebbero accadute molte cose – avrebbe potuto evitare il ripetersi della Crisi dell'Oblivion!

Da persona impulsiva, gli sembrò di aver avuto un'ottima idea.

Silenziosamente, lasciandosi indietro i due che chiacchieravano, si fece avanti, verso il bordo della cascata senza fondo, soffermandosi per un lungo momento a scrutare l'acqua scrosciante, il flusso eterno... accigliandosi, prese una decisione che credette essere la migliore per tutti. Con una calma che non gli parve nemmeno appartenergli, prese i manufatti daedrici accumulati nel corso delle sue avventure e, uno per uno, iniziò a gettarli dentro la cascata con deliberata lentezza, quasi dando loro l'estremo addio.

La Rosa di Sanguine era rimasta in dotazione ad Asagi e il Dragonborn non aveva nemmeno pensato ad avvicinarlo e chiedergliela, sapendo che questo avrebbe compromesso il suo piano; in ogni caso, l'Arcimago era capace di resistere ad un simile potere e, inoltre, il regno di Sanguine non aveva mai portato più che lo scompiglio di uno scherzo sciocco ad una festa seriosa – con un potere simile, era probabile che qualcuno senza scrupoli potesse compiere del male per ottenere il manufatto, ma a quello ci avrebbe pensato l'Arcimago, ancora fedele seguace di Mara.

Lì per lì non si accorse del vociare che si era levato alle sue spalle, anzi: si rigirò tra le dita l'anello di Namira e, con una smorfia disgustata al ripensare a come l'aveva ottenuto, lo gettò bruscamente nelle acque eterne di