le torce e apparecchiò per terra, preparando anche dell’acqua per Stiles dentro il suo bicchierino pacchiano di fiducia – il punto era sottolineare a Stiles che nonostante tutto non avrebbe mai dimenticato le loro differenze di dimensioni e che si sarebbe preso sempre cura di lui e dei suoi bisogni.





Derek si sedette a gambe incrociate e Stiles si accomodò sopra il suo ginocchio, cominciando a mangiare macchiandogli i jeans – e rivolgendogli un sorrisetto impenitente a mo’ di scusa.





«Raccontami come va nel branco» esordì Stiles a bocca piena, «aggiornami!»





Derek deglutì un boccone e scrollò le spalle. «Non ci sono delle novità eclatanti. Erica e Boyd sono stati ammessi alla UCLA: la soluzione logica è che affittino un appartamento in cui vivere insieme al campus, e mamma spera che già che ci sono non sfornino un bebè, visto i passi un po’ affrettati che stanno facendo».





Stiles rise e gli andò la pizza di traverso, tossì e diede per protesta dei pugnetti al ginocchio di Derek; fu il suo turno di sorridere impenitente.





«Isaac?» domandò Stiles, anche se storcendo il naso – quei due non sarebbero mai andati d’accordo.





«Ha deciso che frequenterà il Community College della nostra contea, lavorando nel frattempo alla clinica di Deaton. Vorrebbe diventare un veterinario».





Stiles fece un’altra smorfia. «Avrà pure dei riccioli d’oro e gli occhi azzurri, ma non sarà mai abbastanza angelicamente rassicurante: io non gli affiderei mai il mio animaletto domestico».





Derek lo fissò per nulla colpito. «Stiles, tu ne approfitteresti di sicuro per portargli in cura tarantole e serpenti».





Lui in risposta aggrottò la fronte, pensoso. «Per caso Isaac ha paura delle tarantole e dei serpenti?»





«No».





«Peccato, mi avevi appena dato un’idea meravigliosa».





Derek sospirò paziente provando a non ridere, perché Isaac era un suo amico. Nonostante tutto.





Stiles scese sul pavimento a bere dell’acqua, si schiarì la voce. «E tu, uhm, andrai a New York?»





Assentì a sguardo basso. «Io e Paige stiamo pensando di condividere un appartamento, magari cercando un terzo coinquilino: potremmo stare bene sotto lo stesso tetto, siamo entrambi due tipi molto silenziosi» spiegò, «e ormai conosciamo bene l’uno i difetti dell’altra».





Stiles gli rivolse un piccolo ghigno. «È un bene che tu sia così consapevole della portata dei tuoi difetti da non accennare neanche ai tuoi pregi».





«Ho la capacità di sopportarti, Stiles» esalò, sprimacciando dei cuscini da mettere fra la schiena e la parete, «e questo va oltre l’essere un pregio: è un dono, per questo non lo elenco» concluse solenne, stendendosi all’indietro e sistemandosi in una posizione semi inclinata.





Stiles protestò saltandogli sullo stomaco; Derek sbuffò un lamento e provò a punzecchiarli il fianco con un dito, ma Stiles ridendo lo bloccò, spingendo il palmo della propria mano contro il polpastrello di Derek.





Per un po’ ridacchiarono giocando a quella sorta di braccio di ferro in cui Derek premeva in avanti il dito e Stiles invece premeva indietro con la mano, fino a quando il dito di Derek non scivolò e finì sotto il mento del folletto.





Stiles non esitò neanche un secondo prima di abbracciarlo al solito modo.





«Dovremo salutarci prima, quest’estate» mormorò Stiles, a sguardo basso. «Mi mancherai. Non sono abituato a stare sveglio senza di te».





Derek trasse un respiro profondo. «Mi mancherai anche tu. Per un paio di mesi in più all’anno rispetto al solito».





Stiles abbozzò un sorriso malinconico, ma non replicò, si limitò a strusciare la guancia contro il suo dito. Poi il sorriso si trasformò in ghigno. «Credo che ti immaginerò uscire dal sottopassaggio della metro cantando Empire State of Mind».





Derek inclinò la testa all’indietro emettendo un lungo lamento di sofferenza. «Non ti lascerò mai più davanti a YouTube».





«La tua famiglia ha un grande senso dello spettacolo e del dramma» rincarò Stiles, «ti ci vedo bene».





Gli ribatté inespressivo. «Lo farò solo il giorno in cui ti vedrò cantare I believe I can fly».





Stiles s’immobilizzò di colpo. Poi aprì bocca e accettò la sfida stonando clamorosamente.





Derek gli rivolse una smorfia di dolore. «Dio mio, smettila: credo che tu stia spingendo al suicidio tutti gli scoiattoli presenti nel raggio di un chilometro».





Stiles si fermò e incrociò le braccia sul petto. «Non sarebbe una grande perdita: ci rubano sempre le noci per Lùnastal».





Derek sorrise nostalgico provando a solleticarlo sotto il mento con la punta del dito. «Potrei portarti io delle noci per Lùnastal, e…» aggiunse ironico, «potremmo anche provare a ballare la contraddanza insieme».





Stiles inarcò un sopracciglio mettendo una mano avanti per scacciarlo. «Palmo contro dito?» chiese scettico.





Assentì fintamente vago. «È un’idea».





Stiles emise un mormorio pensoso e poi si spostò in avanti, dalla pancia al petto di Derek, avvicinandosi al suo viso e diventando più serio quanto esitante. «Quindi… mi regaleresti dei frutti a Lùnastal?»





«Sì» gli rispose sincero. «Perché no?» domandò di rimando, aspettandosi una replica altrettanto onesta.





«Non credi più che