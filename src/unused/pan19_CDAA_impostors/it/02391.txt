Derek con l’intonazione di chi non sa più nemmeno perché si sta sforzando di ribattere. «Siamo qui solo da due giorni, abbiamo dormito in un resort a tre stelle e credimi, nei paraggi non c’è nemmeno un guanaco. Ti ricordo che io sono un predatore pericoloso.»
Stiles non sapeva se prenderlo come un avvertimento o una rassicurazione.
«Magari se la smettessi di lamentarti ti resterebbe il fiato per respirare» lo punzecchiò Derek.
Respirare sembrava un ottimo suggerimento. Forse Derek aveva ragione: Stiles era disposto a provare quell’idea nuova e innovativa. Il problema era che gli serviva una distrazione, e attorno non ce n’erano un granché. Solo il sentiero che spariva tra gli alberi del boschetto che stavano attraversando, rocce e arbusti di vario tipo che Stiles non avrebbe saputo identificare perché, beh, le sue conoscenze di botanica si limitavano all’aconito e al sorbo selvatico. Si ritrovò con gli occhi puntati sulla figura di Derek, ma bardato com’era neppure lui offriva chissà quale visuale. Gli zaini gli coprivano quasi del tutto la linea delle spalle e i muscoli della schiena, e la giacca antivento nascondeva il resto. Tradotto: Stiles non poteva neppure intrattenersi guardandogli il sedere.
«Ti prego, dimmi che ci siamo quasi» gli sfuggì di bocca contro la sua volontà.
«Ora lo strozzo» ringhiò Derek tra i denti.
Ecco, erano arrivati alla frutta. «Devo preoccuparmi?» domandò Stiles. «No, voglio dire, se cominci a parlare da solo è un chiaro segno che stai dando i numeri» si accinse a spiegare in tono ragionevole. «Sicuramente è il troppo ossigeno che ti sta mandando in cortocircuito il cervello, è meglio se ci fermiamo e chiamiamo i soccorsi.»
Derek si voltò per fulminarlo con un’occhiataccia, e lo fece senza neanche rallentare.
«Guarda che sono serissimo» continuò Stiles, «se ti si annebbia la mente ci perdiamo e ci ritroviamo a vagare per questa landa sperduta finché non arriva l’inverno e moriamo di freddo!»
Derek inarcò un sopracciglio. «Non pensi che moriremmo prima di fame?»
Stiles scosse il capo. «Nah, tu puoi sempre cacciare qualche capriolo.»
Derek lo fissò con quello sguardo a metà fra l’affettuoso e l’esasperato che dedicava solo a lui. «Cammina, Stiles» gli ordinò. «Siamo quasi arrivati.»
«E non potevi dirlo subito?!» protestò lui. Il sollievo inaspettato a quella notizia fu però di brevissima durata, perché non appena usciti dal riparo degli alberi Derek svoltò verso sinistra imboccando un sentiero ancora più ripido.
«Ehi, no, che cosa fai?» domandò Stiles incredulo. «Mi dici che ci siamo quasi e poi ti lanci in un’arrampicata? Non abbiamo neanche le corde! Non potevamo continuare dritto?»
«Non ci servono le corde, non c’è poi tutto questo dislivello. E poi non hai letto?» rispose Derek con sarcasmo, puntando il dito verso il prosieguo del percorso che avevano appena abbandonato. «Lì tu non puoi passare.»
Stiles osservò incuriosito il cartello che Derek gli stava indicando. «Valle del Silencio» lesse ad alta voce. «Mi dispiace, Derek, non sono poliglotta come te, non capisco lo Spagnolo» dichiarò con il mento ben sollevato per aria.
A Derek sfuggì una risatina. «Se vuoi te lo traduco.»
Stiles sbuffò e decise di ignorarlo. Certe affermazioni non meritavano una risposta. Quello che non riusciva a ignorare era la fatica, invece; la salita si era fatta davvero più ripida.
«Derek, ti prego, dimmi che siamo arrivati» tentò di nuovo, ormai in preda allo scoramento più totale. «La prossima volta che ti viene voglia di fare trekking accendiamo il National Geographic Channel, ordiniamo una pizza con doppia salsiccia piccante e lo facciamo comodamente spaparanzati sul divano di casa, mi hai capito?» lo minacciò. «Non ce la posso fare, non ho il fisico per queste sfacchinate, ci lascio le penne su questo sentiero, ne sono certo, spero che almeno ti sentirai in colpa, voglio proprio vedere con che faccia andrai a dare la notizia a mio padre, e poi ci pensi che seccatura ogni anno all’anniversario della mia morte venire fin quassù per portarmi i fiori? Voglio dire, facevi prima ad ammazzarmi nella Riserva a Beacon Hills, sarebbe stato--»
«Stiles!»
«Che c’è adesso?» sibilò, seccato per essere stato interrotto nel bel mezzo del suo sfogo.
«Siamo arrivati» lo informò Derek, e gli tese una mano con sorriso.
Per una manciata di secondi, Stiles rimase a fissarlo inebetito. Poi si riscosse e percorse i pochi passi che ancora lo separavano da Derek.
Derek intrecciò le dita alle sue e lo guidò poco più avanti fino a raggiungere una grossa roccia piatta. A quel punto gli lasciò andare la mano e lo afferrò per i fianchi, issandolo sulla pietra prima di sfilare i due zaini che portava sulla schiena e tirarsi su a sua volta a forza di braccia. Solo quando furono seduti uno accanto all’altro, con le spalle che si toccavano e le mani di nuovo allacciate, Stiles iniziò veramente a guardarsi attorno.
«Wooow» esclamò sbalordito, a corto di aggettivi. «È… wow.»
E lo era davvero