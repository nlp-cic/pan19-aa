Come da peggior copione Loki non è in sala.
Frigga gli ha riferito, sgridandolo acidamente, che Loki è rinchiuso nella sua camera, perché si sente poco bene e perciò non ha voglia di mangiare e che forse, forse, è il caso che Thor dimostri la maturità di un fratello maggiore e vada a far pace.
(Loki progetta piani oscuri e il cattivo è lui?)
Ha anche provato a mormorare un ‘non è mio fratello’, ma ha guadagnato solo un buffetto non proprio affettuoso.
Ora non può far altro che sedere tra i suoi guerrieri, (il posto più lontano da Frigga e dai suoi sguardi accusatori) e cincischiare con il cibo passandoselo da una mano all’altra senza mai raggiungere la bocca.
Non ha fame e non riesce a togliersi quel ritornello dalla testa: tuo fratello non ha mangiato nulla tutto il giorno, sono giorni che non mangia, vai a fare pace.
Vuol dire che Loki ha digiunato. Come scritto nei suoi appunti.
“Ehi Sif,” sbotta all’improvviso interrompendo la diatriba tra la donna e Volstagg su chi avesse diritto a ricevere un boccale extra come premio per aver ucciso il cinghiale più grande. “Tu che sei intelligente, sai cos’è la notte di trigono?”
“Certo è quando le nove lune riflettono l’ombra l’una sull’altra oscurandosi. Capita un paio di volte ogni anno. Come stasera.”
Stasera.
Trigono.
Digiuno.
Profezia!
Thor lascia cadere il proprio stinco nel piatto schizzando salsa tutt’attorno.
“Ho dimenticato di fare una cosa!” sibila alzandosi di scatto.
“Ti serve aiuto?” si offre Fandral, ma con un viso che supplica per una risposta negativa.
“No” risponde lasciando il banchetto a grandi passi.
Deve raggiungere Loki subito. Sempre che non sia troppo tardi.

*

 

Loki non si scompone, se non per l’inarcarsi divertito del sopracciglio sinistro, quando la porta si apre sbattendo contro il muro e Thor ringhia rabbiosamente il suo nome.
“Cosa vuoi fratello?” domanda con voce pacata, senza alzarsi dal triclinio in cui è stravaccato.
Ha spostato la poltrona vicino all’imponente vetrata e può comodamente fissare il cielo scuro che si espande su Asgard. Sa benissimo che l’elegante veste verde bosco scuro, chiusa malamente in vita da un unico alamaro, lo fa risaltare tra i cuscini porpora e oro facendolo sembrare ancora più pallido ed etereo.
Thor lo osserva per un istante, rapito, incapace di recuperare la voce.
“Fratello?” lo chiama di nuovo, trattenendo un sorriso divertito “ Allora, che vuoi?” incalza facendo scivolare a terra un piede nudo.
“Cosa,” Thor gracchia, “cosa stai combinando?”. Sposta la propria attenzione alla vetrata, odia perdersi in Loki in quel modo, senza alcuna ragione apparente.
“Contemplo il cielo e spilucco dell’uva, vuoi?” domanda indicando un grappolo rosso ammassato su un vassoio d’argento troppo piccolo. Con calma stacca un acino polposo facendolo scivolare tra le labbra con un leggero risucchio.
“Non intendevo sapere cosa stai facendo in questo preciso momento.”
“E allora cosa intendi, fratello?” lo interrompe senza permettergli di continuare. “Ieri, domani tra un anno? Quando?”
“Voglio sapere cosa stai tramando con la terrestre.”
Loki lo scruta per un istante, posando a terra anche l’altro piede. Simile ad un gatto in allerta, che non ha ancora il pelo arruffato, ma pronto a scappare al primo accenno di movimento.
“Di che midgardiana parli?”
“Di quella per cui raccogli strani fiori notturni. Quella che spii fuggendo da Asgard! Davvero credevi che non lo notassi?” Il tono è alto, ma riesce a non urlare e deve stringere i pugni con forza per impedirsi di muoversi e fare del male a Loki, quando lo vede rispondere alle sue accuse con un ghigno divertito.
“Che tu lo notassi: no davvero. Che il caro buon vecchio Heimdall potesse vederlo, beh, l’avevo temuto. Speravo anche che si facesse gli affari suoi. Come tutte le altre volte. Ora, se per cortesia vuoi andare io devo…”
“Non voglio andare. Io voglio sapere cosa pensi di fare, voglio che mi spieghi questa!” ringhia di nuovo estraendo la pergamena tremendamente stropicciata.
“Come l’hai avuta?”Loki riesce a porre la domanda, scattare in piedi e avvicinarsi a Thor tutto in un respiro. “Da quando ti metti a frugare tra la mia roba?”
“Non ho frugato tra la tua roba! Non ci provare!” lo minaccia puntandogli un dito contro il viso “ non intorbidire le acque facendo sembrare me il cattivo. Io non ho rubato nulla. Hai perso questo foglietto e me l’hanno consegnato e no, non importa chi, dove, quando o come. Io voglio sapere che significa.”
“Vuoi sapere cos’è, fratello?” gli sussurra avvicinando il volto al suo fino quasi a sfiorarlo col naso “o vuoi solo che confermi l’interpretazione che tu ne hai dato? Sono io quello che deve sempre sembrare cattivo?” gli sibila in faccia. “Dimmi! Cosa tu hai deciso che sia!” sputa ogni parola girandosi per non guardarlo e raggiunge di nuovo la finestra.
La notte oscura è illuminata dagli aloni delle fiaccole.
In lontananza la cupola