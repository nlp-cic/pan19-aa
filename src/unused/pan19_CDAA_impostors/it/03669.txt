come un dato di fatto. Come se tutto questo fosse stato già cantato e lui dovesse ricordarlo benissimo.

 

Sai che è così, dice il padre e gli ricorda che è nudo davanti a lui. Solo i miei Secondogeniti possono sfuggire alla Musica.

Ma non alla mia. Il che gli dà molta soddisfazione.


Credi che quella tua capacità sia merito tuo? Che tu puoi liberarti da quel che io ho cantato?



Le regole le ho fatte io, figlio. Puoi combatterle quanto vuoi, ma alla fine tutto si muove secondo il mio tema.


 

Melkor digrignerebbe i denti se li avesse, ma senza il corpo può solo gonfiarsi nel Vuoto per mostrare la sua irritazione.

 

Le mie creature non le hai mai pensate, sono mie! Io ho dato loro vita! Ho preso la tua materia e le ho dato nuova forma, questo non rientrava nella tua Musica.

 

Una risata riecheggia intorno a Melkor, come un buffetto a un bambino capriccioso.

 

Hai visto il mio creato e chi riesce a dare vita? Il padre ride ancora. Solo il principio femminile può generare nuova vita, figlio mio. Il maschile trasforma.


Ma senza la materia da trasformare, il maschile è inerte.


 

Questa volta è Melkor a ridere.

Tu menti, padre.


Tu hai dato vita a tutto questo, tu che sei puro principio maschile. Come me. Perché mi precludi quel che sei riuscito a fare anche tu? Cosa mi manca che tu hai?


No, non rispondermi, si affretta ad aggiungere Melkor. L’ho cercata a lungo, la Fiamma Imperitura e me la nascondi. Ho guardato nelle viscere del Mondo e non l’ho tirata fuori! Dov’è?

 

Il Vuoto intorno a Melkor è come l’interno di un mantice: si gonfia e si riempie d’aria, si restringe e la soffia via. Il suo spirito trema a quel sospiro.

 


La Fiamma Imperitura non servirà ai tuoi scopi. Credi che la mia creazione segua regole diverse dalle mie? Perché dovrei attribuire la creazione a qualcosa che io non sono?



In te non c’è un granello di femminile, figlio mio. Sei puro maschile, pura trasformazione, e il maschile da solo è sterile e impotente. Tu sei sterile e impotente.


 

La rabbia gonfia Melkor, le crepe nel suo spirito brillano.

 

Mi hai creato re per togliermi il mio trono? Mi hai dato le capacità e il potere di regnare, per strapparmeli? Dopotutto me lo hai detto tu stesso, non c’è musica che non abbia origine da te, sei tu il responsabile delle mie azioni e di ogni mio fallimento.

 

Una folata di aria e la luce del suo spirito si estingue. Ma Melkor non ha paura. Vuole il padre arrabbiato come lo è lui, lo vuole furioso e infastidito.

 

Se è questo che ti fa sentire meglio, credilo, dice il padre, ma non c’è traccia di rabbia nelle sue parole. Ti ho dato tutte le capacità, sapevo che strada avresti preso, ma lo stesso ti ho dato la possibilità di essere quel che era nel tuo potenziale.

Ma ricorda una cosa: ho creato due re, figlio mio.


E una sola regina.



Se lei ti ha reputato indegno di condividere il suo potere, la colpa è solo delle azioni in potenza che lei ha visto in te.


 

Melkor ricorda bene lo sguardo di Varda e la sensazione di disgusto che gli ha rovesciato addosso quando lo ha rifiutato. Era la stessa che lo ha sempre colpito ogni volta che alzava lo sguardo verso il cielo e le stelle lo abbagliavano.

“Distruggerai tutto ciò che è bello”, gli aveva detto Varda. “Dove volgerai lo sguardo, la tua invidia consumerà il creato”.

Quando si era ritrovato a odiare le Lampade, aveva ricordato quelle parole di Varda, e aveva provato un certo gusto a dimostrarle quanto avrebbe consumato il creato. Quando aveva trovato i Primogeniti e li aveva plasmati in sue creature, aveva sorriso nel vedere la loro bellezza sbriciolarsi sotto le sue cure.

C’è del bello nelle sue creazioni. Non è colpa di Melkor se i suoi fratelli non lo vedono.

Ma non può dimenticare che, se non c’è tema che non abbia origine dal padre, allora il responsabile è sempre lo stesso.

 

È responsabilità del compositore quel che gli strumenti fanno?, gli chiede il padre.

Un strumento non vive senza una composizione da suonare, risponde Melkor.


Ma se lo strumento suona un altro tema, è sempre colpa del compositore?


 

Melkor vuole ridergli in faccia, ma il padre non ha un volto e la sua gola non ha il necessario per farlo. Non importa come rigira l’argomento, lui non vuole mai dargli ragione. Non vuole ammettere la sua responsabilità nel fallimento che è stata la creazione di questo figlio in particolare.

 


Non avrai la libertà dei miei Secondogeniti Incarnati, figlio mio, ma in potenza avevi tutto ciò che ti avrebbe permesso di essere il mio rappresentante in Eä.


Mi mancava la possibilità di creare. Tu, padre, me l’hai tolta quando hai lasciato che lei scegliesse mio fratello. Sono un re usurpato.

 

Il padre ride e la sua voce si moltiplica, sembra un coro disposto intorno a Melkor, come se tutti i fratelli che non sono entrati in Eä si fossero riuniti a sbeffeggiarlo.