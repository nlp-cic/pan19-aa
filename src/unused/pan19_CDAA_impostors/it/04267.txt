passano e lei sbatte le palpebre un paio di volte, l’espressione incredula per qualcosa che lui non riesce a capire.

«Hai fatto con me la stessa cosa che hai fatto con Eliwood, più di un anno fa. Per non costringerlo a scegliere, hai preso la decisione per lui. E non volevi che scegliessi fra te e mio nonno… Perciò hai scelto tu per me» riflette lei. Hector si limita a scrollare le spalle.

Lyn scuote la testa. «Tu non hai mai un dubbio su ciò che fai, mai un cedimento, vero?».

«Guarda un po’ dove mi ha portato la mia unica indecisione».

Lyndis si volta verso est, verso la forma delle montagne che sembrano avanzare nella luce, verso il suo passato. La sta strappando via o la sta salvando – Hector non riesce a capirlo.

Alla fine lei appoggia la testa contro il suo petto, ad occhi chiusi. Non è perdono, ma è un inizio. «Non passerà da un giorno all’altro».

«Non importa» dice lui, ed è sincero. «Abbiamo tutto il tempo».

 

*

 

Ninian sogna spesso. Il suo potere la riporta indietro, e lei rivede un drago dalle squame candide avanzare solenne tra le colonne del tempio, gli occhi rossi infiammati, mentre attorno a lui le ombre si allungano e il cielo si incendia della prima luce del mattino. Lo vede raggiungere un secondo drago, poco più grande di lui, il lungo collo reclinato verso l’altare, come in preghiera. Il sole danza sulle sue squame verdi e gialle, si arresta sulle perle dorate della collana sacerdotale che pende immobile dal collo del drago. Entrambi i draghi si allontanano dall’altare all’unisono, - il più piccolo emette dei cupi versi d’affetto, - escono assieme dal tempio; le loro zampe affondano nell’acqua pura che lambisce gli ultimi gradini della scalinata e assieme si allontanano, mentre piccole onde si increspano contro i loro fianchi quasi senza rumore.

Ninian sa che non esistono parole umane per descrivere la vita in un altro mondo, ma vorrebbe che il suo bambino non ancora nato ricevesse un bagliore di quella luce ultraterrena che non vedrà mai. Appoggia una mano sul ventre. Ci sono piccole pulsazioni, segni di vita che cominciano a nascere, e in cuor suo sa che il loro bambino la sta ascoltando. Perciò canta, a voce bassa ma decisa abbastanza da far sì che quelle visioni si insinuino nei suoi sogni e possano accompagnarlo come hanno fatto con lei: la sagoma delle colonne bianche che tagliavano l’azzurro così carico e straordinario di quel cielo senza nuvole, il calore sonnolento di quei pomeriggi passati in preghiera, il canto polifonico dei draghi che si alzava come un’onda invisibile dalla terra, fermandosi a vibrare sopra le loro teste, per poi dispendersi.

Poi ancora, un salto indietro nel tempo: i due bambini abbracciati accanto all’immenso portale di dolerite, da cui ancora esce aria rovente, aliena, che li fa rabbrividire di paura. Il più piccolo piange tra le braccia della sorella, ripetendo la stessa cosa che ripete da dieci giorni: tra i singhiozzi dice che rivuole sua madre, rivuole suo padre, che devono tornare subito indietro. La bambina trema di debolezza e di fame e non risponde. Un drago assiste alla scena da lontano, immobile come una statua, e quando il bambino smette di piangere la creatura avanza a passi lenti verso di loro. I due bambini si rannicchiano, quasi volessero farsi più piccoli per sparire dalla vista del drago, ma sanno di non avere la forza di scappare. Il drago ha le scaglie dorate e cremisi, così splendente che devono tenere gli occhi socchiusi per riuscire a guardarlo, e ha al collo una collana di minuscole pietre azzurre; è quella che il bambino riconosce, e istintivamente mormora: «Mamma» prima di ricominciare a piangere. La creatura allunga il collo verso di loro e il muso tocca le guance umide del bambino, prima una e poi l’altra: l’odore che avverte in loro è quello di drago, sangue di drago, figli di drago. Entrambi i bambini si aggrappano al collo della creatura, disperati e supplicanti e stranamente felici, e nel calore che avvertono sotto quelle squame splendenti sembra loro di riconoscere quello della madre. «Mamma, mamma» piange il bambino, e anche se il drago fa cenno di no con la testa, anche se loro sanno che non rivedranno mai più i loro genitori, sanno che almeno ora hanno qualcosa a cui possono aggrapparsi: il drago comincia ad avanzare nel tramonto, e Ninian e Nils lo seguono.

 

*

 

Lilina muove dei piccoli passi incerti nel giardino del castello, mulinando le mani ed emettendo piccoli versi di felicità, gli occhi azzurri spalancati dallo stupore della novità. Hector ha un braccio proteso verso di lei, lontano abbastanza da invitarla ad avvicinarsi e vicino abbastanza da essere pronto a prenderla al volo nel caso dovesse inciampare.

Lyndis li osserva da lontano, padre e figlia, e abbassa gli occhi sull’uccellino in legno che sta intagliando. Le è da poco tornato in mente un dettaglio della sua infanzia che non ha mai ricordato prima, l’immagine di suo padre seduto davanti all’ingresso della loro tenda, intento ad intagliare un animaletto in legno e lei