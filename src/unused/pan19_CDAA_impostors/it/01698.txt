Una madre lo sa», fu la risposta."


          (See the end of the chapter for  notes.)
          

 

 

La mattina dopo si presentò a fare colazione già vestito.

«Tooru-chan! Come mai già pronto a quest’ora?», lo salutò il padre.

«Volevo andare a giocare di fuori…», sviò il discorso, sedendosi a tavola. La madre aveva appena accompagnato sua sorella da una sua amica.

«Nocciolina, senti…», gli si avvicinò il padre, «so che aspettavi questo giorno da molto, ma i genitori di Hajime-chan ci hanno detto che ha un po’ di febbre e… perciò non potrà venire a salutarti, oggi». Gli accarezzò i capelli in maniera un po’ tesa, insicuro di come avrebbe reagito.

Tooru alzò la testa dopo un secondo, per poi sorridere: «Capito! È meglio che Hajime-chan non si sforzi!», e annuì con convinzione un paio di volte.

Il padre rimase un attimo interdetto a quella presa di posizione così inaspettatamente matura e non seppe bene cosa rispondere, perciò, dopo aver bofonchiato qualche parola, si allontanò per telefonare alla moglie e dirle quanto era appena successo.

Tooru era stato abbastanza intelligente da non aggiungere a voce alta il convinto “Ci penserò io!” che lo motivava dalla sera precedente. Di sopra lo aspettava il suo zainetto con una bottiglia d’acqua, dei cerotti (?) e un asciugamano – un armamentario per lui estremamente utile e sensato per curare la febbre dell’amico. Aveva anche messo, non senza riluttanza, un retino e un barattolo di vetro per catturare uno scarabeo o una qualche altra schifezza e dimostrare ad Hajime quanto fosse maturo e forte. Finì di fare colazione con calma – doveva essere in forze – poi uscì tutto equipaggiato, assicurando a suo padre che sarebbe rimasto nel cortile.

Lasciò il cartellone di bentornato sotto il letto, pensando tristemente che non fosse affatto una di quelle cose che fanno gli adulti per i propri amici. Chiuse la porta e la prima cosa che fece fu disubbidire, dirigendosi al parchetto dove lo avevano sempre portato a giocare con Hajime.

Non gli era mai piaciuto allontanarsi da casa, ma quel giorno, consapevole della piccola avventura in cui si stava lanciando, si sentiva veramente grande. Il mondo era enorme, ma lui era un bambino intelligente. Saltellava sul marciapiede, avendo imparato a memoria quella strada che aveva fatto centinaia di volte, guardato qualche metro indietro da sua mamma o da quella di Hajime. Non era ancora consapevole di quest’abilità, ma già teneva inconsciamente sotto controllo tutti coloro che entravano nel suo campo visivo: registrava i movimenti degli animali, dei ragazzini in bicicletta, delle vecchiette che attraversavano la strada. Non provava alcun tipo di paura o rimorso: non voleva far preoccupare i suoi genitori e se avesse detto loro cos’aveva intenzione di fare l’avrebbero sicuramente fermato o – quel ch’è peggio – accompagnato, e allora che razza di avventura sarebbe stata? Come poteva mostrarsi cresciuto ad Hajime…? Aveva lasciato loro un biglietto sul letto, come un vero adulto.

Una cosa sola in realtà lo impensieriva: catturare uno scarafaggio. Non l’aveva mai fatto con le sue mani: si agitavano e quelle zampe erano incontrollabili, sembravano avere ognuna una testa a sé! In più alcuni li aveva pestati per sbaglio e avevano scrocchiato! Potevano anche essere verde smeraldo o blu lapislazzulo, ma con quelle ali facevano più rumore di un elicottero!

“Che schiiiiifo. Schifo. Schifo. Schifo. Chissà cosa ci trova di bello Hajime-chan…”, pensò, dando un calcio ad un sasso. Rimuginare comunque era inutile: era arrivato. Non restava che addentrarsi nel boschetto e compiere il primo passo per diventare uomo.

 

Nel frattempo il padre di Tooru era entrato nel panico. Alternava scoppi d’ira a depressi picchi di sensi di colpa. L’unica idea intelligente venutagli in mente fu quella di chiamare la moglie e pregarla di raggiungerlo immediatamente. Nel frattempo prese la macchina e fece il giro dell’isolato un paio di volte; suonò ai vicini e chiamò i nonni (sia paterni che materni) e gli Iwaizumi. Quando la moglie rincasò in fretta e furia lo trovò al computer intento a fare dei manifesti con “Missing” e la foto di Tooru.

«Caro, non iperventilare», lo bloccò lei, pienamente in sé.

«Potrebbero averlo rapito–»

«Hai detto che è uscito in cortile, e il cancelletto non si apre se non dall’interno. Sarà uscito da solo, è un bambino intelligente, sa che non deve aprire agli estranei», gli ricordò. «Piuttosto, cerchiamo di capire dove sia andato».

«È uscito da un’ora e mezza, almeno».

«Hai chiamato gli Iwaizumi? Certamente sarà andato da Hajime-chan», respirò a fondo con le mani sui fianchi: l’intuito le diceva che non avrebbe dovuto preoccuparsi, ma l’apprensione era palpabile in entrambi.

«Certo, ma non è lì. Ed è strano, distano neanche venti minuti a piedi. D’accordo che Tooru saprebbe perdersi dal bagno a camera sua, ma–».

«La camera!», si illuminò la moglie, «Hai per caso visto cosa manca dalla camera? Conoscendolo, ci ha sicuramente lasciato degli indizi».

Corsero di sopra senza bisogno di aggiungere altro