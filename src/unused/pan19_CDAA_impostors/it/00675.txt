nemiche.

John poggiò il vassoio dove capitava sul pianerottolo (intimò a Mrs. Hudson: “Non si muova di qui”) e si affrettò a seguirla.

Nell’appartamento era in corso un rave party. O fu quello che pensò John in un impeto di insensatezza. Riverberi bluastri erano creati da un’enorme palla a specchi, del modello da discoteca, issata al centro del soffitto al posto del lampadario; le poltrone erano scomparse, rimpiazzate da una marea di fantasmi che si agitavano come meccani scoordinati e le cui facce entusiaste venivano dipinte a distacchi di tempo irregolari dai riflessi indemoniati dei giochi di luce.

“Mi vuoi prendere per il culo.”

Mary si fece largo a gomitate, spintonò di malagrazia qualche ragazzo strafatto mentre John, in preda a una furia cieca, andava a staccare la spina del sintetizzatore dopo una colluttazione col dj. Ci fu una momentanea sospensione di rumori e poi la ripresa del frastuono quando un boato di voci cominciò a gridare, facendo a gara a chi ingiuriasse più forte e con maggiore veemenza.

Mary si portò due dita alle labbra e fischiò come in una caserma.

John riaccese le luci. “La festa è finita”, annunciò in tono sepolcrale, contenendo a malapena la rabbia. “La polizia sarà qui a momenti. Vi consiglio di non farvi trovare quando arriveranno, sempre che una notte al fresco non rientri nei vostri piani per la serata.”

Di Sherlock nessuna traccia visibile.

Si mise di fianco alla porta spalancata mentre la folla di sconosciuti sfilava via, in gruppi di quattro, sei o in fila indiana, giù per le scale. (“Di’ al tipo che l’ha organizzata che è stata una festa da sballo”, si raccomandò l’ultimo a uscire, il ragazzo dai capelli blu e rossi con cui aveva dovuto lottare per spegnere la musica. John si trattenne dallo strozzarlo o dallo sbattergli la porta in faccia.)

L’aspetto dell’appartamento, una volta svuotato della moltitudine di ospiti vocianti, era desolante.

Mary andò ad aprire le finestre per disperdere l’aria guasta: un misto disgustoso di fumo e alcool e – temeva John – sostanze illegali.

John diede un calcio a una bottiglia vuota di vodka.

Il pavimento era disseminato di cocci – la vetreria da laboratorio di Sherlock? -, lattine di birra, un paio di cuscini sventrati, il teschio usato come portacenere, una lampada rotta, coste strappate ai loro volumi, una libreria ribaltata e utilizzata come bancone dei superalcolici. Messaggi osceni scritti con un rossetto ciliegia sullo specchio.

“Bella tonalità di colore, pessima scelta di parole”, commentò Mary.

John non lo trovò divertente. “Tu resta qui.” Si vedeva lontano un miglio che la prospettiva non le andasse a genio, ma lo lasciò libero di agire come meglio credeva. Forte di quel pensiero, John si diresse verso la camera da letto di Sherlock. La trovò chiusa a chiave. Con una spallata la mandò giù.


Fottuto, machiavellico idiota.  


Sherlock era sdraiato sul letto, vestito di tutto punto. Le poltrone erano state addossate contro il muro, di fianco all’armadio.

L’idiota aveva sentito la porta sbattere. Si portò le mani alle tempie, poi le premette contro le orecchie. “Sshh”, disse con voce arrochita.

John si avvicinò, lo scrollò con forza. “Cosa diavolo è successo qui?”

Sherlock si voltò sulla schiena. Si coprì il viso, irritato. “Nel caso non lo avessi notato, ho dato una festa.”

“Difficile non accorgersene. Begli ospiti, tra parentesi. Dove li hai trovati? Nel tuo covo di drogati?” John ebbe lo spiraglio di un occhio azzurro quando Sherlock aprì leggermente le dita che teneva ancora premute contro la faccia, nel saluto dei vulcaniani.

“Sono la mia rete di senzatetto. Ogni tanto devo ricompensarli.”


Perché avere a che fare con te è un lavoro ingrato? 


“Distruggendo il salotto?” ritorse John. Inspirò a fondo, si impose una calma che era ben lontano dal provare. “Spiegami perché non capisco. Avevamo un programma, avevamo preso degli accordi. Cosa è cambiato?”

Una pausa di silenzio. Sherlock ingoiò a vuoto, rimosse le mani e le incrociò sul petto, nella posizione di un morto nella bara. “Molly non verrà”, disse, alla fine, atono, osservando il soffitto con le sopracciglia aggrottate. “Avevo bisogno di non pensare.”

“E hai deciso di organizzare un free party? Bel modo maturo di reagire al rifiuto di una donna.”

Sherlock curvò le labbra in una smorfia d’insofferenza. “Non è una donna. È Molly”, puntualizzò. “E non mi ha rifiutato. Ha disdetto l’appuntamento perché doveva lavorare.”

John scosse la testa. “Nessuno lavora la notte di San Valentino.”

“Ha sostituito un collega.”

“E lei hai creduto?”

“È Molly.”


Certo che le aveva creduto.


“Ecco una notizia dell’ultima ora, Sherlock. Anche Molly ha i suoi scheletri nell’armadio e all’occorrenza è capace di mentire.” Era una sua impressione o si era adombrato? “Ecco quello che faremo. Non ti barricherai in camera tua e affronterai la questione con lei. Possibilmente di fronte a una bottiglia di buon vino e non nel salotto devastato di casa.”

John si tolse il cappotto