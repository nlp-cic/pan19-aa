.

“Io penso proprio di sì.” Gli sorrise in maniera furba, quindi gli batté di nuovo la mano sulla schiena. “Comandante Ace suona proprio bene, non credi? Ma prima devi darti da fare, tutti devono fare la gavetta.”

Ad Ace fece piacere sentirsi incoraggiare da Teach, per cui si fece più intraprendente. “Dove si tengono le riunioni dei Comandanti?”

“Nell'ufficio del Babbo. Ma non ti faranno entrare, non ancora” gli rispose Teach in tono perentorio.

“Nah, chiedevo per curiosità” replicò Ace allegro, cosa che in un certo senso indicava che stava mentendo. “Ma è quasi ora di cena, vi precedo a mensa” aggiunse e lasciò la stanza con un cenno di mano a salutare tutti gli altri presenti.

Immaginava che non avrebbe potuto chiedere di partecipare subito alla riunione, come ultimo arrivato, ma era curioso di capire come si svolgevano e come fosse davvero il compito di un Comandante rispetto a quello di un Capitano. L'unica cosa era assistere alla riunione senza che gli altri lo venissero a sapere e, ovviamente, aveva anche già un piano in mente. Il tour di Marco non gli aveva indicato solo dove si trovava l'ufficio del Babbo, ma anche che nel settore più inferiore del ponte si trovava il reparto lavanderia, che a quest'ora era chiuso in attesa che i panni finissero di asciugare. Per cui vi entrò di soppiatto e cercò di capire esattamente come le due stanze corrispondessero, dal rumore dei passi che sentiva.

Si arrampicò sopra una pila di lenzuola pulite per avvicinarsi maggiormente al soffitto e poi, con una fiammella controllata, bruciò le assi in modo da formare un piccolo buco, invisibile a meno di non sapere dove trovarlo, ma che permetteva a lui di ascoltare, anche se non benissimo, ciò che succedeva nella stanza sovrastante.

“Eccomi, eccomi.” Era la voce di Satch, seguita da una porta che si chiudeva e dal rumore di passi frettolosi.

“Mai una volta che tu sia puntuale, eh.” Questa era Haruta. “Manco fossi una donna!”

“Stavo dando le ultime istruzioni alla mia Divisione per la cena di stasera” protestò lui. “Non vuoi avere a che fare con pirati affamati, credimi.”

“A proposito di questo” intervenne Barbabianca, che aveva ridacchiato del loro battibecco. “Come siamo messi a provviste?”

“Le ho controllate proprio poco fa” disse Satch, improvvisamente professionale. “Per altre due settimane andiamo sul sicuro, ma non rischierei di più. E poi...” aggiunse, e stava quasi per scoppiare a ridere da solo. “Adesso c'è Ace e, insomma, ma visto qualcuno mangiare così tanto! Credo che ci vorrà del tempo per abituarmi a calcolare la sua razione!”

Molti degli altri Comandanti risero e Ace arrossì. Non pensava affatto di mangiare così tanto, al Monte Corbo gli erano sempre sembrate razioni più che normali, tant'è che anche i suoi fratelli mangiavano tanto quanto lui.

“La cosa vale anche per me” disse Fossa, una volta che l'ilarità generale si fu placata. “Con tutti i danni che ha fatto in questi mesi, ho quasi finito le assi di legno di riserva. Non è urgente, ma è una spesa da mettere in conto.” Ci furono altre risatine: tutti sapevano perfettamente perché la nave avesse subito così tante riparazioni.

“Curie dice che sarebbe il caso anche di comprare nuovi medicinali” aggiunse Curiel, che finiva per essere sempre il portavoce delle sue richieste solamente per via dell'assonanza dei loro nomi. “C'è qualcuno che ha consumato un sacco di bende in questo periodo.”

Ace sbuffò e la tentazione di piombare nella stanza per chiedere se intendessero accusarlo anche della crisi globale dell'economia fu decisamente forte, ma riuscì a controllarla giusto in tempo perché Marco prendesse la parola e spostasse la conversazione su un argomento molto più interessante.

“Mi è stato comunicato che due giorni fa uno dei nostri alleati, White Bay, ha subito un attacco da un nuovo pirata, tale McGuy.” Rumore di fogli che venivano mossi. “Ho fatto delle ricerche su di lui. Non è nessuno di particolarmente importante, ma in ogni caso credo che sarebbe meglio intervenire, anche per rispetto a Bay.”

“Sono d'accordo” annuì Barbabianca. “Dove è avvenuto questo attacco?”

“Al largo dell'isola di Wano, ma so di certo che ora McGuy è ormeggiato nell'isola di Baharat.”

Barbabianca non ebbe necessità di chiedere a Namur, perché quest'ultimo aveva già afferrato la propria mappa personale e stava valutando quale rotta seguire. “Un giorno e il suo Log Pose si sarà allineato. La Moby Dicknon può raggiungerlo in tempo” disse. “In meno di due settimane potremo riuscire a raggiungere l'isola di Persia, che è una delle tre possibili per McGuy” spiegò. “Le altre due non sono comunque molto distanti, per cui si potrebbero mandare due Flotte con le Little Moby in modo da coprire tutta l'area.”

“Ci sono abbastanza armamenti per tutti” aggiunse Izou.

“Benissimo. Chi di voi vuole andare?” Nonostante ogni Divisione avesse i suoi compiti specifici, ce n'erano alcune che erano anche preposte alle battaglie e altre che a volte combattevano per