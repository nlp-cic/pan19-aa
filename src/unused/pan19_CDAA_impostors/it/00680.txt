. Shu chiude gli occhi – sente per la prima volta un distacco da lei, totale e recidivo. Non è doloroso: sente solo più peso nel petto. -Portala in un’altra stanza. Sembra glielo chieda più per pudore e rispetto verso quella presenza che altro, ma va bene lo stesso anche così. L’importante è che alla fine si senta a proprio agio. Kuro lascia la sua mano e si alza, prendendo il cuscino su cui lei è appoggiata e portando sia Mademoiselle che quello fuori dalla stanza. Shu si tocca il petto, sente il cuore che batte all’impazzata. La voce di lei è anche la sua, in quel momento. “Sii te stesso”. Basta, niet’altro da consigliargli. Kuro torna e parla quando è ancora sulla porta, con gli occhi socchiusi rivolti verso terra. -Così non dovrebbero esserci problemi, giusto? Shu si alza dal pavimento guardandolo in modo strano, gli fa giusto chiudere l’anta di legno prima di avvicinarsi tanto e fermarsi davanti a lui. Le sue mani tremano quando lo toccano all’altezza del petto, pare quasi debba sciogliersi e cadere a terra da un momento all’altro. Lo bacia lui, lasciandolo interdetto. Anche se forse, più che un vero e proprio bacio, è più uno sfregarsi di labbra, ma quantomeno può dire di aver cominciato lui la cosa – e considerando il tipo di persona che è, significa molto per il suo ego. Si allontana dalla sua bocca con un piccolo schiocco non previsto, che viene registrato perfettamente dall’udito di entrambi. Le mani di Shu si ritirano a tornano a incrociarsi all’altezza del ventre di lui, mentre tremano come prima: quel gesto non ha avuto molto significato, finito lì, ed il ragazzo è ancor più confuso di prima. Ma certe cose non si fanno da soli, specialmente quando si ha avuto l’ardire di fare la prima mossa in casa d’altri. Così Kuro annulla completamente la distanza tra di loro, cingendogli la vita con le braccia e incollandoselo addosso, e lo bacia di nuovo. Questo è un vero bacio. Fatto di labbra che si aprono piano, con dolcezza, denti che mordono poco e tirano senza fare male, bocche che si spingono l’una contro l’altra e lingue che si muovono in modo confuso spinte solo da qualcosa di molto più intimo e viscerale che la sola e semplice curiosità. Non c’è niente di vorticoso o folle, per quanto i respiri siano irregolari. Soltanto qualcosa che viene conosciuto per la prima volta. Le mani di Shu si alzano fino al suo capo, dove infilano le dita sottili tra i ciuffi dei capelli in una carezza un po’ strana, che lo fa mugugnare. Così, anche Kuro muove le proprie, e le alza al centro della schiena di lui dove preme, perché il suo petto aderisca ancora di più al proprio, come se fosse possibile fondersi con lui. Ma le gambe tremano a entrambi e la cosa comincia a essere un vero problema quando manca anche il fiato, perché non sono ancora così bravi a baciarsi e a respirare normalmente allo stesso tempo. Quindi Shu si deve allontanare di nuovo dal suo viso, con le guance tutte rosse, e cercare di riprendere un attimo fiato – non interrompe il contatto visivo che li lega, con quello sguardo divenuto così liquido e intenso. Kuro guarda però il proprio letto e ha un’idea migliore che continuare a rimanere in piedi in equilibrio precario; lo abbraccia meglio, con le mani che si alzano ancora di più, quasi fino alle sue spalle. Un solo, sottile sussurro roco. -Vieni qui. Lo deve sorreggere mentre lo avvicina di un passo al letto, perché Shu riesce persino a inciampare sul tappeto nel mentre, ma lo lascia andare prima di stendersi, rendendosi conto solo quando arriva al cuscino che è ancora da solo sul materasso. Guarda quindi Shu, che sotto i suoi occhi si toglie la parte superiore della divisa scolastica: la giacca blu viene riposta in ordine su un angolo del letto, perché non si stropicci più del necessario. E prima che possa andare avanti, prima che le sue dita slaccino completamente anche la cintura, Kuro lo ferma e lo invita con un gesto ad avvicinarsi. -Vieni qui. Lo ripete, perché sia chiaro. Shu finalmente comprende; sale di ginocchia sul materasso e subito lo incontra, essendo il letto di una normale lunghezza standard. Kuro allarga le gambe per lasciargli spazio di manovra, in qualche modo, e quando l’altro ragazzo arriva finalmente a lui si ritrova con una delle sue ginocchia tra le cosce e l’altra contro il bacino, quasi sul bordo del letto. Gli si siede sopra, senza però posarsi con tutto il peso contro di lui. È rossissimo in viso, con quel cipiglio tra l’irritato e l’indisposto. Un po’ fanciullesco, con le guance appena appena gonfie. Non crede però ci sia niente di infantile nel modo in cui lui si sfila la camicia, dopo averne sbottonati solo i primi bottoni – deve aver ritenuto che fosse più veloce a quel modo, in effetti, e non ha considerato l’effetto che suscita il suo corpo che si muove a quel modo, agli occhi di lui.