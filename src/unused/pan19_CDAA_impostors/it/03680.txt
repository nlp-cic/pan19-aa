Lentamente, molto lentamente, come se avesse paura di spaventarlo, allungò un braccio verso di lui, appoggiando una mano sulla sua spalla. E ancora non disse niente, limitandosi a stringere la presa, limitandosi a far sentire a quello stupido ragazzino che lui era lì.

Nonostante poche ore prima gli avesse fatto perdere dieci anni di vita… nonostante fino a poco prima di salire in macchina avesse tutte le intenzioni di insultarlo a morte per quello che aveva fatto, per lo stupido e inutile rischio che aveva corso.

Per aver rischiato di morire, lasciandolo da solo. Lasciandolo senza il suo sorriso, senza la sua allegria sempre un po’ triste, senza le sue dannatissime statistiche che, per quanto Morgan le avesse odiate all’inizio ora, lo sapeva, non poteva più farne a meno.

Di Spencer. Di Spencer non poteva più fare a meno. Lo aveva capito quella notte, nella casa di Tobias Hankel, guardando quel giovane uomo distrutto, legato ad una sedia chissà dove, in balia di uno psicopatico.

Ecco, quello era stato il momento in cui tutto era cambiato per Derek Morgan. Quel momento che gli aveva fatto capire quanto importante fosse Spencer per lui, così importante da sapere che, se fosse successo qualcosa al ragazzo, sarebbe morto anche lui.

E quel giorno, consapevolmente, Spencer aveva messo a rischio la sua vita e, senza nemmeno saperlo, anche quella di Derek.

“Ho fatto una cosa stupida,” mormorò poco dopo Reid, senza nemmeno girarsi a guardarlo.

“Tanto stupida, sì.”

“Eri arrabbiato prima.” La sua non era una domanda ma una semplice affermazione. Dopo il piccolo attimo di panico Spencer stava riacquistando il suo autocontrollo.

“Lo sono ancora Pretty Boy, lo sono ancora.”

Finalmente il più giovane si girò a guardare Morgan, “mi dispiace, non volevo farvi preoccupare, volevo solo salvare Owen.”

“Lo so, Spencer.”

Nel sentire il suo nome Reid spalancò gli occhi, ma guardò Morgan abbozzando un sorriso, “devi essere davvero tanto arrabbiato… Derek.”

Derek lo guardò perplesso per un momento. Per quell’affermazione e per il fatto che Spencer avesse usato il suo nome, cosa che di norma non faceva. Poi scosse la testa, un sorriso divertito sulle sue labbra quando si rese conto che anche lui aveva appena fatto lo stesso.

Scuotendo la testa lo lasciò andare e rimise la macchina in carreggiata.

“Non ti chiamo per nome perché sono arrabbiato. In realtà mi piace il suono del tuo nome. Ti dispiace se ti chiamo Spencer?”

“No, non mi dispiace,” mormorò Spencer stringendosi nelle spalle, “però preferisco quando mi chiami Pretty Boy.”

Inconsapevolmente Derek strinse di più le mani sul volante. Per lui chiamare Spencer ‘Pretty Boy’, o ‘Kid’ era una cosa normale, ma chissà perché aveva sempre pensato che, sotto sotto, a Spencer desse fastidio o qualcosa di simile. Invece no, gli piaceva.

Il resto del viaggio fu tranquillo, seppur silenzioso. Non c’era più tensione tra loro, solo una quiete fatta di cose non dette e sentimenti lasciati in sospeso che, un poco alla volta, stavano affiorando.

Quando Spencer indicò a Derek uno stabile e gli disse che erano arrivati l’uomo scosse la testa, “dove siamo?”

Il giovane sospirò a fondo, poi si girò a guardarlo, “vieni con me, vuoi?”

Derek non ci pensò nemmeno due volte. Parcheggiò la macchina e scese, aspettando che Spencer facesse lo stesso. Il giovane respirò di nuovo a fondo, poi si decise a scendere facendo strada a Derek. Era la prima volta che permetteva a qualcuno di andare lì con lui.

A dire il vero era la prima volta che ammetteva anche solo con qualcuno di andare lì. Hotch lo sapeva, glielo aveva letto in faccia senza troppi problemi quando il capo, sull’aereo, gli aveva detto che secondo lui doveva proprio finirlo quel film, ma non sapeva se Derek era consapevole di dove lui passasse la maggior parte delle sue serate.

Quando entrarono nel grande salone illuminato una folla riunita di persone si girò a guardarli. Alcuni di loro sorrisero a Spencer, altri si limitarono a guardare i due uomini che camminavano fino a bordo del palco. L’uomo che stava parlando raggiunse Spencer e gli diede la mano sorridendogli, “felice di rivederti Spencer.”

“Grazie Mark. Lui è un mio collega, SSA Derek Morgan. Lui è Mark Green. L’uomo che mi ha insegnato più cose di quanto mai ammetterà.”

L’uomo allungò una mano verso Derek che la strinse ricambiando il sorriso dell’uomo, “non si faccia ingannare Agente Morgan, io gli ho solo insegnato a condividere i suoi sentimenti, quello che prova. Il resto è tutto frutto della sua mente geniale.”

Derek si limitò ad annuire, così Mark riportò la sua attenzione su Reid, “hai bisogno di parlare, Spencer?”

“Sì, se non è un problema.”

“No, non lo è mai, lo sai. Il problema sarebbe l’opposto.”

Sorridendo, Mark appoggiò una mano sulla spalla di Derek e lo guidò ad una sedia in prima fila mentre Spencer saliva sul palco.

“È la prima volta che porta qualcuno con sé,” mormorò Mark a Derek sedendosi al suo fianco