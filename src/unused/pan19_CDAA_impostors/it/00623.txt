perché il re padre ci farebbe la figura di un parente povero, e si sentirebbe sempre a disagio davanti a sua figlia. A volte si sceglie di imparentarsi con un regno (eh sì: quando si sposano principi e principesse, si sposano anche i loro regni) con cui si è sempre stati in pace; a volte proprio con uno con cui sta rischiando la guerra, nel disperato tentativo di evitarla. Non bisognerebbe nemmeno scegliere un regno troppo lontano, perché se uno dei due venisse attaccato l’altro non farebbe in tempo a mandare il suo esercito in aiuto. Ma, d’altra parte, anche un regno troppo vicino può dare dei problemi: si rischia che la nuova regina, attirata dalla poca strada da fare, passi più tempo in visita al suo palazzo paterno che in quello del marito, e finisca con l’attirare le antipatie dei suoi nuovi sudditi, ai quali potrebbe dare l’impressione che a lei non importi niente di loro.   Insomma, è una decisione molto complessa, e che non lascia troppo spazio ai sentimenti.   Questo re, però, come abbiamo già detto, era molto saggio e voleva che sua figlia potesse scegliere un marito in base ai suoi gusti (che erano molto precisi; anche questo mi sembra di averlo già detto).   Per fortuna, essendo un re così importante, poteva permettersi di scegliere fra tutti i principi del mondo; così un bel giorno si fece portare dal Gran Ciambellano il “Libro Delle Dinastie” (una specie di pagine gialle dei regni), andò nel suo studio e cominciò a prendere appunti.   Eliminò dalla lista tutti i regni troppo piccoli (erano molti) e troppo grandi (erano solo due o tre); quelli troppo lontani, quelli troppo vicini, quelli con un brutto clima (teneva molto alla salute di sua figlia), quelli con una politica instabile (ci teneva che i suoi nipotini avessero il futuro assicurato) e quelli i cui principi erano cattivi o stupidi o ancora bambini.   E, ovviamente, quelli che avevano solo principesse.   Ne restavano comunque un bel po’, e tutti ugualmente vantaggiosi dal punto di vista delle alleanze politiche. Quindi fece spedire un invito a ciascuno di loro, e poi chiamò sua figlia per spiegarle la situazione.   “Mia cara”, le disse “il tempo passa ed è ora che tu prenda marito. Ho invitato qui circa centocinquanta principi, che verranno per corteggiarti. Non possono lasciare i loro regni troppo a lungo, per cui si fermeranno da noi solo un mese; questo significa che non avrai molto tempo per fare la tua scelta. Di conseguenza è importante che tu rifletta bene, perché chiunque di loro sia il tuo sposo, tu e lui dovrete regnare insieme per il resto dei vostri giorni. Desidero con tutto il cuore che tu non abbia a pentirti, in futuro, della decisione presa.”  La principessa promise che sarebbe stata molto prudente, e quando i principi cominciarono ad arrivare si mise ad ascoltarli, e ad osservarli, con estrema attenzione.  Ce n’erano davvero di tutti i tipi, e tutti così diversi tra loro che, ammise con se stessa, sarebbe stato ben strano non trovarne neanche uno che le piaceva più degli altri. Il problema era solo quello di trovarlo in tempo. Così iniziò a cercarlo.   Ma la varietà era così tanta da far girare la testa. Erano di tutte le età (alcuni anche un po’ più giovani di lei, ma non aveva molta importanza), di tutte le stature, di tutti i colori di pelle, capelli e occhi. Ce n’erano con la barba e senza, muscolosi e snelli, biondi, bruni, castani e rossi, cacciatori, poeti, guerrieri, artisti, filosofi. Chi le mandava fiori, chi lettere, chi regali che pensava le avrebbero toccato il cuore, chi stabiliva i turni per farle delle serenate. Chi le raccontava del suo palazzo sul mare, chi delle sue sconfinate foreste. Chi ballava meglio degli altri (negli ultimi anni, la principessa aveva un po’ cambiato idea riguardo al ballo) e chi amava moltissimo i bambini.   E tutti senza eccezione, la trovavano bellissima, affascinante, incantevole.  Non che fossero tutti follemente innamorati di lei; se così fosse stato, il semplice fatto di sceglierne uno avrebbe spezzato il cuore a tutti gli altri, e la principessa si sentiva male solo all’idea.  Però erano tutti fermamente intenzionati ad innamorarsi di lei subito dopo la cerimonia nuziale, appena sicuri che non sarebbe stata una perdita di tempo.   Così, fra una festa e un pic-nic, passavano i giorni, e presto arrivò la fine del mese.   La principessa promise che il mattino dopo avrebbe rivelato la sua scelta, e tutti i principi promisero a loro volta che avrebbero augurato ogni bene agli sposi e che si sarebbero goduti in allegria il banchetto di nozze, prima di far ritorno a casa.  La principessa andò a letto, ma non per dormire. Passò tutta la notte a pensare ai principi, ricordando il consiglio di suo padre, cercando di immaginare la sua vita futura con ciascuno di loro, anno dopo anno, e cosa si sarebbero detti quando non ci fossero state questioni di governo di cui parlare, e i giorni di brutto tempo e di mal di testa. Poi, finalmente, riuscì ad addormentarsi.   La mattina dopo