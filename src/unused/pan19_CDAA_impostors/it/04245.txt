cuscino, tra le braccia alzate di quella creatura eterna. Vide i contorni del suo viso, illuminato dal pallido bagliore delle fiaccole accese e gli occhi blu spalancarsi... ed infine le sue dita richiudersi violentemente sul legno al quale era legato come con l'intento di spezzarlo...  ...e in quel momento si rialzò di scatto dal letto, lasciando ricadere, senza quasi rendersene conto, la stoffa nera sul materasso. Indietreggiò, intimorito ed allibito da quella nuova visione che era giunta a lui in un modo totalmente inatteso e che, sicuramente, non gli aveva rivelato un evento probabile ma uno che, invece, era già accaduto. Deglutì e si portò entrambe le mani sui fianchi per recuperare il fiato e far calmare il cuore che gli stava martellando nel petto, non solo per lo stupore di quella impensata capacità che non pesava di possedere, ma anche per ciò che, nonostante tutto, ora conosceva. L'incredulità infatti venne quasi subito spazzata via da quelle certezze che gli erano state mostrate in quella singolare ed imprevista maniera.  Legolas era stato l'amante di Lanthir quella notte e si era lasciato sottomettere intenzionalmente a quel gioco accattivante.  Ma mentre era impegnato ad elaborare quelle nuove informazioni, la porta si aprì di colpo e si ritrovò a trasalire per lo spavento, voltandosi ad occhi spalancati in quella direzione.  “Cosa... fai qui?” mormorò Lanthir, fermandosi sull'ingresso con le sopracciglia aggrottate nel ritrovarsi davanti il principe di Gondor... ma gli bastò una rapida occhiata al resto della stanza per comprendere che, la sua semplice intenzione di sistemare quel luogo non poteva essere portata a compimento così facilmente come aveva previsto.  “Ah... io...” cercò di rispondere Eldarion scuotendo debolmente la testa e abbassando lo sguardo sul pavimento per recuperare un po' di lucidità mentale “...ero solamente...” deglutì e, alzando le spalle, si passò una mano tra i capelli, tentando di usare un tono pacato “...niente, ero passato di qui per... non lo so... volevo farmi perdonare per averti fatto tardare la scorsa sera con le mie... domande e... beh...” riportò entrambe le mani sui fianchi in un atteggiamento all'apparenza convinto “...con tutto il resto... ma oramai credo sia tardi.”  L'elfo fece qualche passo, richiudendo la porta dietro di sé e spostando rapidamente lo sguardo dal giovane al letto sul quale erano ben evidenti i segni di quella lotta d'amore che s'era consumata durante la notte e non gli servì molto tempo per decifrare, dagli occhi azzurri che si alzavano timidamente solo per pochi istanti su di lui, cosa stesse passando per la testa del compagno. “Volevi farti perdonare...?” gli chiese allora, provando a riportare i suoi pensieri sul suo scopo iniziale “E sentiamo... come vorresti farlo?”  Il principe di Gondor sorrise nervosamente, alzando nuovamente le spalle. “Non ne ho idea... non ci avevo ancora riflettuto ma...” indicò a quel punto, con la mano, il materasso vicino a sé con un sospiro “...credo che tu ti sia... concesso abbastanza svaghi nelle ore passate e che quindi posso aspettare a farmi perdonare un'altra volta.” incrociò il suo sguardo per qualche attimo ma poi chinò la testa e si diresse alla porta “Devo rientrare adesso.”  Il Guardiano non ribatté subito, ancora incerto su quale menzogna raccontargli che sembrasse abbastanza credibile da giustificare quello che il figlio di Aragorn si era ritrovato di fronte, perché di certo non poteva rivelargli ciò che, effettivamente, era successo in quel letto. Infine si limitò a seguire quella specie di verità che, a quanto sembrava, lui si era già dato. “Puoi restare...” mormorò per fermarlo, un istante prima che Eldarion arrivasse all'uscita “...non c'è un limite per questi... svaghi...” si avvicinò a lui quando lo vide voltarsi di nuovo ma incrociare le braccia sul petto come se volesse mantenere una certa distanza “...altrimenti, in questi ultimi giorni, tu ed io lo avremmo decisamente già superato!” gli accennò un sorrisino malizioso e notò anche le sue labbra incurvarsi ma con una piega quasi sconfortata.  “L'offerta è invitante...” sussurrò il giovane, guardando ancora una volta verso il materasso e mascherando con tutta la volontà che possedeva, le sensazioni opprimenti che stava provando “...ma sinceramente... non ho desiderio di restare con te nel letto che hai diviso con Legolas... senza nulla togliere a lui, ovviamente.” respirò intensamente e riportò l'attenzione su di lui “Magari in un'altra occasione.”  “Legolas...?” esclamò l'elfo, senza riuscire a nascondere la perplessità nel sentire pronunciare proprio quel nome “Come sai che Legolas...” ma venne subito interrotto da una lieve risata e da una replica che lo confuse ancora di più.  “L'ho visto. Mi ero seduto e... toccando quella benda ho avuto una visione... strana a dire il vero ma... ho visto che era legata ai polsi di Legolas...”  “Ti è stato mostrato il passato?”  “Sì... beh, almeno credo... dovresti dirmelo tu questo. Se eri in quel letto con il tuo principe e lui era imprigionato alla testiera... sì, decisamente era il passato.”  Si avvicinò ulteriormente a lui fino a quando solo un passo li divideva e lo fissò intensamente negli occhi quasi a voler scrutare dentro di essi alla ricerca della verità. “