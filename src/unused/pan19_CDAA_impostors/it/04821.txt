, sperando che continuare a considerarla poco – giusto il minimo indispensabile – serva a mandarla via.

«E che ragioni dovresti avere per bere? Per bere quella roba fino a svenire, intendo,» continua Effie, la voce squillante che ha una nota di impazienza, adesso, come quella di un'insegnante con un bambino particolarment lento.

«Effie,» il nome dell'altra suona strano, nella sua bocca, come se non appartenesse al loro solito scambio di battute più o meno in bilico fra il sarcasmo e il disprezzo. «Non puoi essere davvero così superficiale come vuoi apparire. So che non lo sei e sai che gli Hunger Game non sono sul serio questo bellissimo gioco super-eccitante. O, almeno, che non lo sono per la gente dei Distretti, soprattutto per la gente dei Distretti che vi partecipa». Poi rimane in silenzio, lasciando che le parole facciano l'effetto sperato e che Effie se ne vada.

Ma il piccolo «Oh» che le scappa dalla bocca gli fa capire che, no, Effie Trinket non ha alcuna intenzione di andarsene. Ha intenzione di rimanere lì e parlare, parlare, parlare, nonostante sia pure pericoloso, per lei, visto la piega che le cose hanno preso. Qualcuno potrebbe ascoltarli, ci potrebbe essere una cimice da qualche parte, potrebbero essere giustiziati non appena metteranno piede a Capitol City. A nessuno è permesso parlare male dei Giochi, soprattutto non a un Mentore. E un'Accompagnatrice tutto dovrebbe fare fuorché starlo a sentire con il cuore disegnato sulle proprie labbra aperto in una piccola "O" di sorpresa.

«Io non...» prova a dire Effie.

«Tu "non..." un sacco di cose, tesoro,» risponde Haymitch. Sta considerando la possibilità di ruttare – o anche vomitare – per farla scappare via, ma l'altra lo sorprende con quello che dice subito dopo.

«Io... davvero, non avevo capito che fosse così doloroso per te,» la voce ha una sincera nota di compassione, che fa scattare qualcosa in Haymitch. L'uomo si gira e pianta i propri occhi in quelli di Effie, lo sguardo duro sotto la patina dell'alcool. Lei sussulta appena, ma non si muove. Effie Trinket è decisamente determinata, dovrebbe saperlo dopo tutti questi anni di conoscenza, ma la cosa continua a sorprenderlo ogni singola volta.

«Non avevi capito quanto fosse doloroso dover uccidere per sopravvivere? Non avevi capito quanto fosse doloroso rivivere quell'orrore anno dopo anno, preparando dei bambini per andare in un'arena da cui non usciranno mai vivi perché il tuo Distretto è troppo povero anche, non dico per allenare, ma per tenere in buona forma i propri cittadini? Non avevi capito tutto questo, Effie? Ti facevo decisamente più sveglia di così. Ma magari mi sbagliavo,» conclude il discorso bevendo un altro sorso dalla bottiglia, continunando a guardarla negli occhi con aria di sfida ancora per qualche secondo. Poi le dà le spalle.

Effie deglutisce.

«Mi dispiace,» dice quasi sottovoce, la mano destra che corre a grattare il braccio sinistro, tanto per fare qualcosa, tanto per mettere una barriera fra se stessa e quello che ha appena sentito.

Haymitch sospira. «Non è colpa tua, alla fine. Anche se manchi completamente di empatia, non è colpa tua, Effie,» concede, sentendo una fitta di senso di colpa per il modo in cui la tratta, a volte. Le volte in cui non se lo merita pienamente, le volte come questa. Sta quasi per augurarle la buonanotte, sta quasi per dirle che vada a riposarsi, che non deve buttare via preziose ore di sonno perché è preoccupata per lui, quando lei dice qualcos'altro. Qualcosa che è così terribilmente da Effie che, se non gli facesse vedere rosso, sarebbe quasi divertente.

«Sai... è una tecnica ancora in fase di sperimentazione, ma potresti fare rimuovere i ricordi più dolorosi artificialmente. Lo facciamo, alle volte, a Capitol City, per esempio quando ti muore un animale domestico a cui eri particolarmente affezionato. Non sempre riesce, ma le possibilità sono comunque alte. Sono certa che non negherebbero un prezzo di favore a un Vincitore.»

Haymitch stringe il collo della bottiglia così forte che è un miracolo che non gli si spezzi fra le dita. «Rimuovere i ricordi chirurgicamente, dici?» commenta, gelido.

«Oh, sì, non l'hai mai sentito?»

Haymitch vorrebbe dirle tante cose. Vorrebbe chiederle se sta dicendo sul serio o se è soltanto un modo per farlo infuriare. Perché, davvero, non si può non rendere conto di quello che ha appena detto. "Quando ti muore un animale domestico a cui eri particolarmente affezionato". Certo, partecipare ai Giochi e perdere anno dopo anno coppie di bambini è proprio come sentire la mancanza di un animale domestico. Il dolore è solo un difetto correggibile con un'operazione, un difetto fastidioso come una ruga di troppo o un naso dalla forma non particolarmente gradevole.

«Ho bisogno di quei ricordi,» si limita a rispondere. Perché se dovesse davvero dirle tutto quello che pensa delle mode di Capitol City e dove possono infilarsi i loro dannati bisturi, beh, non gli basterebbero tutti i giorni di viaggio in treno attraverso Panem.

«Ne hai bisogno per ubriacarti più velocemente