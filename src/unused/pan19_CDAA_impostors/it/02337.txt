ogni mignatta aderì al torso glabro di lord Bolton che la folla di servi se ne andò, e fu dopo interminabili minuti in cui Theon credette che l'uomo si fosse addormentato che le labbra sottili si dischiusero: “Lady Barbrey ti avrà spiegato cosa accadrà durante la cerimonia nuziale. Ciò che saremmo lieti tu facessi per noi.” Le sanguisughe si arrossavano e succhiavano e Theon non riusciva a distogliersi dalle vene in rilievo sui pallidi avambracci. “Il trattamento che Ramsay ti ha riservato... gli ho detto quanto un ostaggio di nobili origini sia importante. Non mi ha ascoltato. Se avessi saputo e non fossi stato impegnato nella guerra, avrei ottenuto la tua custodia al suo posto. La situazione sarebbe diversa, adesso.”

Theon non replicò alla menzogna. Forse, se fosse stato per Bolton, lui sarebbe vissuto come prigioniero nelle segrete, forse avrebbe avuto la fortuna di quartieri privati in una torre, ma sapeva che al lord non importava nulla di quanto suo figlio aveva fatto.

“Tu adesso aiutaci e, una volta che Stannis sarà stato sconfitto, discuteremo di come riportarti sullo scranno di tuo padre. È una proposta di tuo gradimento, mi auguro.”

Theon non fu neppure sorpreso. Lord Bolton doveva ritenerlo molto sciocco o molto insignificante per pensare che potesse credere ad una tale oscenità –aye, di sicuro lo riteneva sia sciocco che insignificante. Reek fa rima con freak, e non c'è nessuno di più innocuo di un matto, considerò acremente. “Lo è,milord. Le nozze si terranno tra due giorni?”

“Dopodomani” rispose lord Bolton ad occhi chiusi. “Viaggerai nella carrozza della sposa e le darai il braccio per la discesa.”

Due giorni ancora prima di Ramsay. Non sapeva come sentirsi all'idea: se sollevato che fossero ancora due giorni o terrorizzato che fossero solo due giorni.

Roose Bolton voltò il capo nella sua direzione, socchiudendo gli occhi glauchi su di lui. Non lo guardava davvero dalla sera in cui lo aveva condotto a Barrow Hall, e Theon percepì la dissezione delle sue pupille impassibili con un senso di disagio. “Provi fastidio per le sanguisughe, mio lord?”

“Non direi.”

Le labbra del signore del Dreadfort scoprirono un accenno di denti in uno spiraglio di sorriso. “Il mio coppiere ne è disgustato, e non desidero scomodare oltre maestro Medrick.”

Non dovette aggiungere altro. Theon gli andò accanto e cominciò a rimuovere le mignatte una ad una. Opponevano resistenza e si staccavano con un suono viscido, contorcendosi nel bacile in cui le lasciava ricadere, i lucidi ventri gravidi di sangue. Somigliavano a labbra tumide – familiari. L'associazione gli causò un improvviso, intenso rigetto, nondimeno proseguì nel compito. Il petto di lord Bolton era liscio, morbido al tatto, di un colore roseo appena accennato, le areole chiarissime; il pallore del ventre piatto era interrotto unicamente da una vaga peluria nero-grigia che conduceva al pube. Involontariamente, si ritrovò a paragonare la sua nudità a quella di Ramsay. I loro corpi erano diversi quanto i loro modi, eppure c'era qualcosa che li accomunava; non capiva che cosa, forse la propria repulsione per entrambi.

“Ho terminato, milord.”

Roose Bolton posò una mano dall'ossatura esile sulla sua manica, simile ad una macchia bianca sul tessuto scuro. E lo guardò, di nuovo quella crepa tra le labbra esangui che indicava un sorriso e sembrava una smorfia apatica. Gli occhi socchiusi erano quasi languidi dopo il salasso, svuotati. “Ti ringrazio, lord Theon.” Quel 'lord' con cui lo chiamava era poco meno di una beffa.

 

(“Mio lord principe” l'aveva chiamato Ramsay quando si era finto Reek, in quel suo tono untuoso. “Forse so dove si nascondono i ragazzini Stark.” Non lo sapeva, ma Theon aveva comunque dato il suo consenso a quell'inganno. Nessuno era riuscito a distinguerli, con le teste immerse nel catrame. I loro occhi divorati dai corvi lo avevano seguito dall'alto per tutto il tempo in cui era rimasto a Winterfell prima che Ramsay tornasse indietro ad incendiare il castello e a prendersi il suo Reek, appena risorto dalle ceneri di Theon nel sangue e nel fallimento e nel dolore. Se ci pensava, rischiava di svenire).

 

Lo rivestirono di nero e oro, tessuti degni del suo lignaggio che eoni prima avrebbe apprezzato. Le tendine della carrozza erano tirate, così non poteva neppure fingere di osservare l'orizzonte. Si fissava le mani guantate nella penombra azzurrina, seduto accanto alla sposa. Avvertiva la sua presenza, la rigidità terrorizzata della sua schiena, i suoi occhi che vagavano in cerca di uno spiraglio del panorama, di una via di fuga mentale – occhi castani, sbarrati. Indossava lana d'agnello e merletti, aveva perle sul corpetto e capelli cinti da nastri, e tremava impercettibilmente. Quando lady Dustin scostò un lembo della tenda a guardar fuori, Theon ebbe pietà e spostò una mano sulla coscia. Come prevedeva, Jeyne l'afferrò di scatto, fissando il vuoto davanti a sé e stringendo così forte da far sbiancare le nocche, le labbra serrate in una linea sottile, cerea quanto le gote. Lui ricambiò con meno vigore, mestamente. Non fecero in tempo a separarsi prima che le pupille di lady Barbrey cogliessero la scena, eppure la nobildonna