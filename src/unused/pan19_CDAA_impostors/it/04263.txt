È una cosa che non capisco. Cosa otterrai, facendolo?».
«Vuoi sapere se così otterrò più potere? Se voglio dominare il mondo?».
Lei ride, interrompendosi solo quando una scarica di dolore la costringe a soffocare la risata in un sibilo.
«Un cliché, è vero, ma in fondo era quello che voleva mia sorella. Mi chiedo se il suo scopo ora sia passato a te».
Noah le si avvicina lentamente, quasi per darle tempo di scostarsi, se vuole. Quando si ferma, le è così vicino che lei può sentire distintamente il suo odore, - polvere, metallo, un’indefinibile essenza selvatica, la stessa che associa al muschio che cresce su delle rovine dimenticate.
«Ogni cosa diventerà parte di me» dice lui, scandendo ogni parola, «Ed io diventerò ogni cosa. Diventerò la follia e la sanità, la terra ed il cielo. Unirò gli opposti e diventerò il tutto… Per questo non posso permetterti di arrivare al Kishin prima di me».
Le appoggia una mano sulla guancia, premendo la punta delle dita per farle affondare leggermente nella pelle scottata dal sole; lei non si allontana né chiude gli occhi, anche se sente le palpebre pizzicare e bruciare dall’interno. Ha l’impressione che, se solo non riuscisse a sostenere lo sguardo, Noah lo prenderebbe come pretesto per attaccarla.
È come essere tornati, all’improvviso, nei sotterranei della DWMA: poche parole per una battaglia fatta di cervello e di potere, in cui nessuno dei due contendenti può mostrare un’apertura nelle proprie difese o segni di cedimento. Da allora è passato molto tempo, il suo avversario non è più Stein e la scacchiera è già stata svuotata e riempita di nuove pedine, ma la posta in gioco non è cambiata.
«Un’ingenuità che non mi aspettavo da te, Noah» dice, indietreggiando abbastanza da costringerlo a distendere completamente il braccio per riuscire a mantenere il contatto fisico, «Credi davvero che il Kishin sia davvero disposto a farti da oggetto da collezione?».
«E tu, Medusa? Credi davvero che il Kishin sia disposto da fare da cavia per uno di quei tuoi esperimenti senza capo né coda?».
Lei sente il proprio sorriso allargarsi, senza avvertire il bisogno di rispondere. Noah ha sempre avuto a che fare con avversari meno freddi e metodici di lui: non è abituato a sostenere una battaglia ad armi pari che si prolunga più del previsto. Non ha mai veramente affrontato un suo simile. È questo ad irritarlo, se non ad innervosirlo.
La traccia di emozione scivola via in fretta, non appena la mano di lui le si stacca dalla guancia, ed i rapporti di forza si ristabiliscono con un ultimo sussulto.
«Potremmo cominciare a parlare sul serio, Medusa».
«Sembra che abbiamo uno scopo simile ed un nemico comune. Ma mi chiedo se siano abbastanza per poter arrivare ad un patto. Io procedo per gradi, Noah. Mi interessa togliere la DWMA dal gioco prima di cercare il Kishin. Potremmo unirci contro lo Shinigami e poi, una volta eliminato, vedercela tra noi».
Noah prende a strofinare l’indice contro il mento. «Ammetto che l’idea ha il suo fascino. I due peggiori nemici della DWMA coalizzati contro di lei… Ma che garanzie ho che tu non mi tradisca prima del tempo?».
«Forse uno scambio».
«Uno scambio? Che cosa vuole da me la strega Medusa per il suo aiuto?».
«Il libro di Eibon».
Lui scoppia a ridere. Più che un risata, sembra un latrato. «Rifiuto l’offerta».
«Noah, non ti chiederei mai di darmi tutto ciò che possiedi, ma ci sono alcune cose che il libro di Eibon può offrirmi. La sua forma fisica o i tuoi esemplari da collezione non mi interessano. Quello che vorrei sono le sue pagine scritte, una parte del sapere di cui abbiamo parlato quando sono entrata qui. È una ricompensa troppo al di là della tua portata?».
«Sei già un’avversaria pericolosa, e se sapessi quello che c’è nel libro di Eibon lo diventeresti troppo». Noah le concede un sorriso. «Non so se la prospettiva mi spaventa o mi attira».
«Pensavo volessi un avversario al tuo livello».
«Medusa, stuzzicare la mia vanità non ti porterà molto lontano. Io non corro rischi inutili e tu sei, indubbiamente, un rischio. Aumentare le mie probabilità di sconfitta solo perché sono curioso di quello che potrebbe succedere? Non è nei miei piani. Ma forse possiamo risolvere questo problema».
Medusa inarca un sopracciglio. «Come?».
«C’è prima una cosa che voglio vedere. Vieni con me». 

Medusa tiene con delicatezza il libro fra le mani; ne sfoglia le pagine, fa scivolare lo sguardo tra le parole, - una grafia troppo antica e ben custodita perché lei possa anche solo comprenderne una parte, - mentre osserva le ombre che le sue dita proiettano sui fogli resi ingialliti e sottili dal tempo. Lo sguardo vigile di Noah, dietro le sue spalle, le graffia la nuca come la punta di un pugnale troppo acuminato.
«Allora, Medusa» dice, chinandosi leggermente verso la sua spalla, - lei sente il tocco metallico di un orecchino contro la guancia, la pressione aguzza della spalla di lui che spinge fra le