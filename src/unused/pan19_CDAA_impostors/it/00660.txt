il suo coraggio, e già a metà del primo interrogatorio aveva smesso di sperare che ammettesse di aver commesso quel crimine. - Ma perché avrei dovuto ucciderlo?

- Io e te sappiamo bene perché, Kedredaselus.

- No. Non avrei mai potuto. Lei sa che non avrei potuto…

- Ascolta: io so quali sono le prove, e so che reggeranno di fronte all’Inquisitore. Operazioni di spionaggio e un omicidio a sangue freddo… nessuno può aiutarti, questa volta.

- Ma le ho detto la verità. Confesso di aver inviato un messaggio al Dottore che conteneva la ricostruzione virtuale. Ma non ho ucciso quel ragazzo, non l’ho fatto, no! E non sono un traditore, signor Castellano, quel pianeta è…

Ripeté ciò che aveva visto, l’esplosione, la nebbia, e perché gli fosse familiare.

Spandrell aggrottò la fronte. - Questo l’hai già raccontato. Ma abbiamo esaminato la lista dei sistemi da monitorare di quel giorno, e non vi era nulla del genere.

- Ma chi l’avrebbe inserito nella memoria per poi cancellarlo?

Il Castellano appoggiò un dito sulle labbra, e Kedred comprese.

- Mi crede, allora…

“Come se cambiasse qualcosa,” pensò Spandrell, lottando per non cedere all’urgenza impellente di lasciare la stanza e di levarsi il copricapo, slacciarsi i pesanti abiti e sputare sul sistema putrido che aveva giurato di servire e proteggere, “come se potessi influenzare una decisione orchestrata lassù”. Resistette. Forse non poteva aiutarlo, ma ugualmente voleva capire.

- Torniamo a quel blocco di memoria. La vittima dichiarò che l’aveva scambiato per errore con il suo?

- Così mi disse, sì.

- E lui avrebbe riconosciuto quel pianeta?

- Non più di qualsiasi studente che abbia frequentato i corsi supplementari di Geografia Spaziale. No, a meno che… - Era impossibile.

- Kedredaselus, non dobbiamo escludere nessuna ipotesi.

- A meno che non fosse penetrato nei dormitori delle ragazzine dei Corsi Elementari, dove Ryndane teneva quel disegno quando frequentava l’Accademia. A meno che Jack o Thistle non gli avessero raccontato di Jenny e lui avesse deciso di svolgere delle ricerche a riguardo… ma perché avrebbe dovuto?

Il Castellano si arrese. - Già, perché?

- Ma se qualcun altro… avesse inserito quella stringa…

Spandrell annuì. - Questo è più probabile, ma chiunque l’abbia fatto ha preso le sue precauzioni per non lasciare tracce.

- Non era reale, quindi? - Kedred si aggrappò a quella che sembrava essere l’unica speranza. Anche se fosse stato condannato, non vi era comunque nulla di vero in ciò che aveva visto...

- Non è così semplice. Lord Jelpax ne saprà dire di più, ma un’ipotesi può concretizzarsi, se viene richiamata con forza. - Spandrell non si rese conto che avrebbe potuto risparmiarsi tanta franchezza.

 

Una volta rimasto solo nella sua cella, Kedred scivolò nel terrore, pietrificato da quell’eventualità.

Sarebbe stata colpa sua, dunque?

Poteva davvero essere così?

Che cosa aveva fatto?

L’amore, le promesse, il futuro che sembrava attenderli… era tutto già finito?

In un loop crescente, Il tempo e lo spazio esplodevano insieme a quella sequenza che martellava dietro le sue palpebre.






- Gliel’avrei detto, signore. Oh, gliel’avrei detto…

- È troppo tardi. Era importante che Vansell non avesse dubbi; dovevo dargli tutte le informazioni di cui ero a conoscenza, o avrebbe trovato il modo di farmi dimettere.

Era un eufemismo. L’Agenzia agiva solitamente in modo subdolo, ma sapeva ricorrere alla violenza diretta quando riteneva di non correre rischi.

- No, lei non capisce. Deve denunciarlo, adesso. Non posso credere che lascerà correre. Io le ho dato fiducia, ma non posso accettare questo.

- È per un bene più grande.

Non c’è bene più grande della felicità di coloro che amiamo, fu la fulminante risposta che Damon gli inviò nella mente. Innamorarsi di una terrestre, ecco a cos’aveva portato… trasformare un anonimo tecnico della Rete in un poeta.

- Non immaginavo cosa significasse per il Dottore. Non posso tenere il conto di tutti i suoi parenti, maledizione! Era una ricostruzione ipotetica come tante… - Si corresse. Gli doveva almeno un po’ di sincerità. - La linea temporale del Dottore si era bloccata di nuovo, dopo la sua seconda visita a quel pianeta. Così ne ho cercato le possibili cause, ed è apparso qualcosa che non mi aspettavo.

- Mi faccia indovinare, - rispose Damon con amarezza. -  Era collegato direttamente alla Finestra.

- Non direttamente; era un collegamento di quarto livello, ma era il primo e l’unico. Ora sta crescendo.

- Dandolo in pasto a Vansell, l’abbiamo fatto avverare?

Jelpax assaporò quel superbo plurale. Damon era arrabbiato con lui, eppure si considerava parte di ciò che era accaduto.

- Non è ancora stabile, ma è possibile che accada. Ma credimi, non potevo immaginare che coinvolgesse…

Si sedette, dandogli le spalle. Avrebbe potuto liquidarlo senza una spiegazione. Gliene aveva date troppe, negli ultimi tempi, l’aveva coinvolto ad un livello impensabile per un semplice impiegato tecnico. Solo che lui non era mai