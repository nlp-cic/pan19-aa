rincamminandosi verso la cucina sempre accompagnato dalla ragazza.

“Prima d’ora non hai mai passato così tanto tempo in sua compagnia.”

Era vero; prima del loro viaggio della speranza, dopo il salto dalla scogliera, non avevano mai trascorso così tanto tempo insieme. Adesso erano coinquilini, vivevano a stretto contatto ventiquattro ore su ventiquattro ed era plausibile che stesse accendo per questo motivo. Ma sulla barca e durante il resto del viaggio? Non aveva mai notato niente di strano.

“Potrebbe non aver avuto bisogno di lei durante il viaggio. Voglio dire: da quant’è che non ci vedevamo io e te, Will?” Abigail concluse la frase con un sorriso gentile e in quel momento Will attraversò la soglia e si diresse a braccio teso verso il compagno.

“Ecco qua!” Esordì, porgendogli il frutto.

Hannibal distese le labbra in un sorriso e lo sfilò dalle sue dita. “Grazie, Will.”

Potrebbe non aver avuto bisogno di lei durante il viaggio. Provò un nuovo senso di pesantezza all’altezza del petto.

 

•••

 

Vivere con Hannibal era risultato il più naturale possibile. Will ogni tanto si soffermava a riflettere su quali problemi potevano averlo ammorbato, visto che non ci sarebbe dovuto essere niente di normale nel trascorrere le sue giornate a stretto contatto con un serial killer che gli aveva inflitto dolore fisico e psicologico, ma si rispondeva che quei problemi c’erano sempre stati, solo che lui aveva cercato di non soccombergli.

Era stato sconcertante scoprire di provare livore per l’altro uomo non per quello che era e ciò che gli aveva fatto, ma perché gli aveva mentito. Quella sensazione di abbandono, delusione e tradimento era piombata nel corpo di Will come un proiettile, perforandolo e rimanendo incastrata nelle ossa, dove l’aveva lasciata sperando che la carne l’avrebbe inglobata e rimossa col tempo; proprio come un proiettile, però, era rimasta lì continuando a pulsare. Quei sentimenti che non credeva di avere si erano affacciati in lui mentre puntava la pistola contro Hannibal, e a quel punto Will non li voleva. Aveva lottato a lungo per cacciarli il più lontano possibile, scoprendo che non ne era in grado.

Giocare al pescatore alla ricerca di un do ut des gli si era rivoltato contro con estrema facilità, assaporando quello che sarebbe potuto essere suo per sempre; perché, per quanto cercasse di affondarlo nella parte più recondita di sé, Hannibal continuava a essere la persona che voleva al suo fianco: non importava quanto si sarebbe dovuto addentrare nel buio, lo avrebbe fatto tenendolo per mano. Ma aveva continuato a voltarsi verso la fonte di luce alle sue spalle e il suo non voler cedere né alla vendetta né al sentimento lo aveva portato a dissanguarsi nella cucina di casa Lecter. Col senno di poi Will sapeva di esserselo meritato, di aver giocato col fuoco fin tanto da aver provocato un incendio. Un incendio che si era trovato ad amare e rimpiangere. E nonostante questo aveva continuato a inciampare e cadere nei propri sbagli, ché alla fine aveva scelto la via della ritorsione piuttosto di scappare con Hannibal. Non era intenzionato a dargliela vinta, non aveva intenzione di dargli la soddisfazione di sapere che aveva sempre avuto ragione sul suo conto. Così erano passati altri tre anni, tra sofferenze di ogni genere e intensità, ma a Will sembrava che tutto fosse andato come doveva esattamente andare: Hannibal lo aveva da sempre definito un suo pari, ma sebbene volesse essere scelto da lui, continuava impercettibilmente a spingerlo verso quella scelta, indicandogliela come quella giusta per lui. Non era una cosa che aveva mai accettato di buon grado. Quello che c’era stato sulla scogliera, invece, era stato giusto e puro, perché Will aveva abbracciato quella vita di sua spontanea volontà. Aveva abbracciato Hannibal. Ed era tutto ciò che era intenzionato a fare fin da quando gli si era presentata l’occasione. Niente più rappresaglie o menzogne, niente più Jack, Bedelia o Molly, niente più rincorrersi da una parte all’altra del globo. Da adesso in poi ci sarebbero stati solo loro.

 

Will sorrise a quel pensiero che si era riaffacciato alla sua mente. Ci sarebbero stati solo loro. Che frase smielata e poco consona alla reale situazione. Erano trascorsi otto giorni e lui continuava a vedere quella donna. Erano sempre brevi apparizioni, quel tanto per portarlo a imbambolarsi nel tentativo di cogliere più particolari possibili. Anche Abigail era tornata altre volte per aiutarlo a mettere insieme i pezzi, ma a lui sembrava semplicemente di star diventando pazzo. Una sera, alla fine, una porta nel suo – seppur piccolo – palazzo della memoria si aprì e non poté fare a meno di darsi dello stolto.

Una delle stanze che frequentavano più assiduamente era il salottino al primo piano. Hannibal lo aveva trasformato in una biblioteca in miniatura e a Will piaceva la routine del tutto spontanea che era nata attorno a quel posto: loro due seduti nelle poltrone, uno accanto all’altro, mentre parlavano sorseggiando un bicchiere di vino o restavano in silenzio facendo attività più solitarie come leggere un libro. Quella sera Will aveva raggiunto il compagno più tardi del previsto e lo aveva trovato a occhi chiusi completamente assorto, probabilmente in qualche area del suo palazzo mentale. Accanto a lui – seduta sulla poltrona di Will – c’era lei. La totale estraniazione dello psichiatra doveva