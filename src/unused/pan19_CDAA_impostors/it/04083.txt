?”, gli domanda, la voce quasi un singulto nel silenzio totale in cui è precipitato il salotto.
“Sì”, risponde l’uomo, instabile sulle gambe.
“Allora levati dai coglioni e non farti mai più vedere.”

Poi si volta e sale i pochi gradini che portano al corridoio senza assicurarsi che esca da casa propria. È questione di un attimo prima che le lacrime inizino a pizzicare agli angoli degli occhi; si ritrova a piangere ancora prima di raggiungere il bagno, il petto squassato da singhiozzi incontrollabili mentre la rabbia provata poco prima scema via, lasciando solo spossatezza al suo posto.
Socchiude la porta alle proprie spalle e getta un’occhiata allo specchio. Il suo volto riflesso non è mai stato più pallido, ad eccezione delle contusioni e degli occhi arrossati. Lo asciuga con mani tremanti e poi lo medica meglio che può, mentre la testa gli ronza senza sosta.
È il sapere di avergli concesso tutto, di aver obbedito a qualsiasi richiesta a farlo stare peggio. In tutti quei mesi, nonostante gli alti e bassi a cui erano sempre andati incontro, aveva creduto che se non altro avrebbe potuto contare su di lui, che ci sarebbe stato se avesse avuto bisogno o qualcosa fosse andato storto. E invece Walt non si è mai nemmeno fidato, tanto da mettergli una cimice sull’auto e controllare le sue mosse.
Si obbliga a trarne una lezione mentre prende due antidolorifici e si butta a letto, sperando di riuscire a chiudere occhio.
Sogna il deserto e un camper che passa su una stradina sterrata, lui ha le mani legate dietro la schiena e un barile per rifiuti tossici è lì al suo fianco, ribollente di acido. Urla più che può, cercando di attirare l’attenzione del conducente ma Walter gli compare davanti, la pistola puntata alla sua testa, e poi c’è solo il lampo dello sparo e l’oscurità.



*

“Com’è andata la festa? E l’auto ti è piaciuta?”, domanda, scivolando dentro e fuori dallo stato di incoscienza con rapidità e, quando il ragazzo fermo sulla porta risponde, non ricorda già più quale sia la domanda.
“Mi fa piacere, Jesse”, replica allora, mentre il volto dell’ex studente gli affiora alla mente ancora una volta, per poi perdere del tutto conoscenza.
Nel tardo pomeriggio si risveglia brevemente, e attraverso la vista appannata scorge Jesse seduto di fianco a lui che gli sorride.
E lui ricambia, allungando la mano nella sua direzione.

 


V.


Dopo essere riusciti finalmente a liberarsi di Gus, lo ha stupito sentire Walt dichiarare di voler continuare a cucinare, includendo Mike in quella nuova società che fin dall’inizio ha contato solo loro come unici membri.
Si aspetta che i problemi comincino presto, perché i due uomini non si sono mai piaciuti e a lui non va di rimanere preso nel mezzo ancora una volta, tirato da una parte e dall’altra mentre cerca di mettere pace. Come al solito Walter non sente ragioni e non è che lui abbia molta scelta se non assecondarlo, come al solito, per ripagarlo dell’accusa di aver avvelenato Brock.
Ad essere onesti la scelta l’avrebbe, potrebbe semplicemente decidere di prendere e andare via, chiamarsi fuori, ma nel corso di quell’anno passato insieme si è reso conto che non è poi così semplice allontanarsi. È passato sopra a qualsiasi cosa, gli ha perdonato tutto, ed è sempre tornato da lui, tanto da arrivare a credere che forse è destino e non ha senso combatterlo. La parte razionale invece gli suggerisce che, dopo aver lasciato Andrea, non gli rimane nuovamente nessun altro se non Mr. White – e Mike, ma in modo diverso, lo considera più come un padre mentre non è mai riuscito a superare completamente quel senso di imprevedibilità e estraneità con l’altro.

La casa in cui stanno lavorando oggi sembra identica alla precedente, la tenda in plastica trasparente gli ricorda un’astronave aliena ma anche una stanza da ospedale, ed è contento di potersi buttare sul divano al suo esterno, a vedere un po’ di televisione mentre aspettano che il processo giunga al termine.
La situazione è tranquilla per la prima volta dopo tanto tempo, ed è bello essere tornati a cucinare insieme come all’inizio, quando c’era quel senso di spensieratezza che non provava da quando avevano iniziato a lavorare per Fring.
Sta pensando a Brock e a sua madre facendo zapping tra i canali, quando Walt lo raggiunge. Si siede al suo fianco, dopo essersi tolto la tuta ed essere rimasto in pantaloni e maglietta.

“Abbiamo ancora un’oretta abbondante”, afferma prendendogli il telecomando dalla mano. Jesse rotea gli occhi al gesto ma sorride e lo lascia sintonizzare su un film in bianco e nero senza obiettare.
“Vorrei aumentare la produttività”, aggiunge poco dopo, mentre un signore con un cappello a tesa larga bacia una donna in soprabito sullo schermo. “Stiamo andando troppo a rilento e i costi sono alti.”
“Vuoi fare un’altra partita domani in mattinata e azionare i gas per la disinfestazione nel pomeriggio, invece che oggi?”, chiede allora il ragazzo.
L’uomo sembra ponderare l’idea, anche se Jesse è alquanto convinto che finirà col sostenere che è pessima.
“Non abbiamo cibo però, e uscire