alla vista della creatura.


#1. Ouverture



 


A quella massa informe di muscoli e ossa non puoi dare un nome; l’anatomia perfetta che veneri da sempre non trova eco, nel cranio deforme o nell’addome sgraziato del mostro – non puoi che riferirti a lui che con quell’appellativo infamante. La creatura non ti cerca, né con la vista, né con il tatto; tra tutti e cinque i sensi carnali, il suo appetito primordiale sembra soddisfare unicamente l’olfatto. Ha le narici larghe, fameliche, che catturano ogni odore; l’acqua stagnate, il sangue grumoso, il sudore della tua pelle.

Non vi è alcuna risonanza della scienza che osanni, in quel cavernicolo ributtante, e ti tieni la testa fra le mani, chiedendoti se mai vi sia stata un’ouverture più miserevole della tua.


 



#2. Interludio


 

Ha gli occhi gentili, Proteus; è questa la prima cosa che pensi, quando lo vedi socchiudere le palpebre, spalancare le ciglia, e approdare nel mondo. Ha gli occhi gentili e le mani innocenti, quel gigante che ti sta davanti e che ti sorride, incerto, catturando ogni dettaglio di te e di quel mondo nuovo che lo affascina, divorandolo. Si sofferma già sulla copia de “I due gentiluomini di Verona” che gli donerà il nome, quasi il suo destino fosse già scritto tra quelle pagine. Vorrebbe compiere un passo, ma ha paura di rovinare a terra, come un neonato che muove i primi passi; allora, ti tende il braccio, e in quel magnifico arto disteso, ti riconosce suo padre e creatore.

 


#3. Finale


 

Lily è un giglio magnifico; bianco che divora lo scarlatto nefasto che ha infestato le tue infinite notti insonni. Il suo corpo nudo e di nuovo vergine ti abbaglia, non sei abituato a tutto quel candore. Le posi un dito sulle labbra; il tuo peccato la sfiora, ma lei non si lascia contaminare da te. Indietreggia, confusa, si separa dal tuo indice indagatore e reclama la sua indipendenza. Un giglio selvatico e crudele, sin dai primi vagiti di vita. Vorresti rassicurarla, stringerla a te, ma poi ti ricordi che sei solo Victor Frankenstein, e non sai prodigare protezione per nessuno, neanche per te stesso.

Lily è l’ultimo accordo della tua sinfonia maledetta, e cala il sipario.

Prompt di Karla G.: "I metodi poco ortodossi che Dr Jekyll mette in atto per non far drogare Victor"

«Perché ti fai questo, Victor?». La voce incrinata di Henry rompe il silenzio di quel modesto alloggio universitario che condivide con l’unica stella nascente della medicina che può vantare quel titolo insieme a lui.

«Non conosco altro modo», bisbiglia l’altro, accovacciato ai piedi del proprio letto – l’oppio in una mano e il libro di anatomia nell’altra.

Henry Jekyll sospira, passandosi una mano sul volto stanco e sistemandosi il cuscino dietro la schiena dolorante. «Perché lo fai a me?», rilancia poi, gli occhi castani ancora incastrati in quella sagoma scomposta, ma bellissima, che è Victor.

Solo allora, lo studente solleva lo sguardo dalla magnificenza della morte, ammorbidendo la presa sulla siringa. Lo sguardo di Victor attraversa la stanza e raggiunge quello dell’altro; l’azzurro di quegli occhi è talmente tagliente che Henry si sente nudo, esposto, quasi il giovane Frankenstein stesse esaminando i proprio muscoli e il proprio corpo, piuttosto che accontentarsi dei disegni in bianco e nero sulle pagine di un manuale datato. Allora allenta il nodo alla cravatta – e non perché abbia bisogno di prendere aria -  e si toglie la camicia, piano, facendosi scivolare il cotone sulla pelle. Victor non fiata; continua ad osservarlo, inclinando appena il capo a destra, con la stessa espressione che assume prima di vivisezionare un cadavere.

I suoi occhi, come bisturi, incidono l’epidermide di Henry, e il sangue che cola dal petto e dall’addome di quegli porta il nome di Victor. D’un tratto, la siringa ha perso ogni attrattiva; studiare la morte sul corpo vivo di Henry – così perfetto – è di gran lunga più affascinante.

Prompt di Alex L.:"Darei qualsiasi cosa per te, Victor. Anche quello che non comprendi" +Prompt di Alex L.: Avevano passato brevi frammenti insieme e Victor non lo sapeva ma erano proprio quei momenti che non avrebbe mai condiviso con la parte più brutta di sé, con il mostro.

Victor aveva posato l’album da disegno da poco, le dite ancora imbrattate di carboncino, le labbra ancora contratte nello sforzo della concentrazione. Henry se ne stava sdraiato a pochi metri di distanza, la camicia arrotolata ai piedi del laghetto e le gambe distese sul prato, intenzionato a catturare anche il più pallido raggio di sole. Victor concesse un’ultima occhiata scrupolosa al suo disegno, prima di riporlo ordinatamente insieme agli altri; il foglio custodiva l’anatomia perfetta di Henry Jekyll, dalla muscolatura superficiale fino all’ultima arteria, passando per l’apparato circolatorio e per quello digerente.

«Allora, com’è venuto?», chiese quel modello irrequieto, tirandosi sui gomiti e tentando di scrutare oltre la spalla del collega.

«Avrei dovuto concentrarmi di più sui polmoni e i vasi sanguigni», giudicò severo Victor