un filo di barba gli scuriva le guance.

Dave distolse lo sguardo per non tradire la propria attrazione: possibile che l'amico non sospettasse neppure di essere così sexy con quel look trasandato?

«Siediti che è pronto» mugugnò il cuoco per darsi un contegno e si voltò verso il forno, per riprendere un minimo di padronanza della propria bocca, rimasta irrimediabilmente aperta.

«Cosa festeggiamo?» Domandò Chris curioso, guardando la tavola preparata per due, ordinata ed elegante.

«C'è bisogno di festeggiare qualcosa per mangiare come Dio comanda?» Reagì il giovane un po' secco.

«Se avessi voluto una mogliettina acida, mi sarei sposato tanto tempo fa», lo prese in giro il più grande. Poi i loro occhi si incontrarono e scoppiarono a ridere nello stesso istante.

«È solo che mi sembrava potessi apprezzare … non capita tutti i giorni che io abbia tempo per dedicarmi alla cucina e tu non sei un grande chef, che mi risulti.»

Mentre parlava mise in tavola due porzioni abbondanti di lasagne al forno. Intanto Lex, dopo aver ripulito la propria ciotola tanto da farla brillare, si accucciò in un punto dal quale riuscisse a vederli entrambi e si godette la pace del momento.

«Ti risulta bene» sussurrò Chris annusando rapito la pietanza. Era proprio il Paese delle Meraviglie.

Mangiarono in silenzio, ognuno perso nei propri pensieri: Chris in quel paradiso dei sensi, Dave nel riesame delle espressioni che avevano attraversato lo sguardo dell'amico quando lo aveva trovato nella propria casa. Quando aveva fatto irruzione spalancando la porta, sembrava davvero preoccupato; dopo, quando lo aveva visto in cucina, un fulmine omicida gli aveva attraversato gli occhi; poi però si era rilassato e aveva riso come se fosse sollevato.

Era ancora molto provato dall'esperienza della notte di sei mesi prima e lo sarebbe stato ancora per parecchio tempo.

“Sarà il caso di raccontargli ciò che è successo questa mattina - sorvolando sul racconto di Thomas ovviamente – e spiegargli esattamente quali siano state le mie reazioni” si disse Dave, poi continuò ad alta voce. «Sai chi ho visto stamattina da Sal?»

Chris sollevò il viso trasognato dal piatto ormai vuoto e glielo porse dicendo solo: «Ancora.»

Con gesti un po' nervosi il cuoco gli servì un'altra porzione.

«Allora?» Christian assottigliò lo sguardo nero mentre ritirava il piatto. «Mi arrendo. Chi hai incontrato da Sal?» I suoi sensi erano ormai tutti all'erta, non avvertiva quasi più il profumo esalato dalle lasagne che aveva davanti a sé.

«Thomas.»

Quel nome ebbe l'effetto di un'esplosione: gli occhi di Christian divennero ancora più sottili e il profilo della mascella divenne spigoloso e rigido mentre il cibo si raffreddava nel piatto. Dave cominciò a raccontare: «Sono andato a fare la spesa per poi venire qui da te e avevo fretta» scelse con cura le parole: sarebbero state pesate e saggiate dal proprio interlocutore come diamanti da un intagliatore di pietre preziose. «Uscendo dal negozio, me lo sono trovato davanti. Sta bene» inspirò. «Non hai idea di quante volte in questi mesi io abbia immaginato quel momento. Avevo pensato che mi sarei trovato il cuore in gola, la salivazione azzerata e tutte quelle scemenze che ti prendono quando vedi uno per cui hai perso la testa ... e invece niente.» Non aveva smesso di guardare l'amico negli occhi perché voleva che lui si rendesse conto di quanto fosse sincero.

Chris ce l'aveva eccome l'idea di quante volte si fosse figurato quell'incontro, perché lui stesso aveva ipotizzato l'identica scena durante gli ultimi sei mesi, ogni giorno, ogni stramaledettissimo giorno; così reclinò un po' la testa da un lato, sempre guardandolo fisso e spiando ogni più piccola variazione della sua espressione, in rigido silenzio.

«Niente …» ripeté David facendo una piccola pausa perché la parola fosse metabolizzata, poi riprese in tono discorsivo, «ha voluto che andassimo al pub a bere un caffè e ho acconsentito. Sono stato ad ascoltare la sua pantomima sul fatto che si fosse reso conto che gli mancavo e che io fossi più importante del successo … e sai cosa? Stavo lì a guardarlo dibattersi in quella sua nuova performance da innamorato nervoso e quasi non sentivo cosa stesse dicendo: ho capito che non mi suscitava più nessuna emozione e devo dire che a un certo punto mi ha fatto quasi pena.

Gli ho detto che non sono più interessato, gli ho fatto i miei auguri, gli ho stretto la mano, gli ho pure pagato il caffè e l'ho lasciato seduto al tavolino, perché avevo davvero fretta. Non mi importa quello che faccia, dica o senta: io per lui non provo più niente.

Fortunatamente anche tu eri in ritardo oggi» concluse con uno sguardo serio, tranquillo, compassato e soprattutto sicuro di sé, che lenì i nervi di Christian messi a dura prova dall'angoscia. Poi aggiunse: «Sono diventato grande e forse anche un po' stronzo: nessuno mi farà più male in quel modo, in altri forse, ma non in quel modo,» e a quel punto Dave ebbe il miglior ghigno bastardo che il padrone di casa avesse mai visto «questa non è una cosa da festeggiare?»

«Quando stappiamo le bollicine?» Sorrise l'