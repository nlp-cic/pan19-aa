.

Le iridi di Arthur, violacee nella nebbia plumbea, corsero a intercettare i suoi movimenti. «Avrete di certo ricevuto costanti dispacci ufficiali sulla situazione» disse, come se quello bastasse. Come se fosse convinto di potergliela dare a bere.

«Avresti dovuto permetterci di mandare in aiuto i draghi, idiota!» scattò Merlin. Il calore affluì tutto in una cappa intorno alle tempie.

«L'idiota sei tu» disse il principe di Camelot, calmo. Le parole vennero accompagnate da una lenta pacca sulla nuca di Merlin. Il suo palmo si fermò lì. «Non potevo correre il rischio che i draghi devastassero i campi con il loro fuoco. La popolazione non avrebbe più potuto riprendersi, una volta concluso il conflitto. Sarebbe stato insensato portare altra distruzione, la gente del regno di Cenred non ha colpa se il loro sovrano è un vile bastardo.»

«Anche se non hai accettato la proposta di un mio intervento insieme ai cavalieri alati di Albion,» insistette Merlin, avvicinandosi, «avresti dovuto comunque portarmi con te.» In un'altra situazione non l'avrebbe mai detto. O forse... sì, l'avrebbe detto in ogni caso, sbronza o no.

«Uno come te sul campo di battaglia?» disse Arthur, sbuffando ironicamente. Poi procedette a sedersi per terra con un minuscolo gemito (era ferito sul serio, l'asino) e la mano sulla nuca di Merlin scivolò via piano piano.

Il principe di Albion restò in piedi. «Avresti avuto un signore dei draghi tra le tue fila» gli ricordò stizzito.

«Un titolo non è che una vuota barzelletta quando ti puntano una lama alla gola. Un signore dei draghi senza draghi è inutile in battaglia.»

«Non sono inutile!» alzò la voce Merlin, le narici larghe, mille punture di spilli intorno al naso, agli occhi... le orbite umide, zeppe di frustrazione. Urlargli in faccia dall'alto andava bene per scaricarsi; era in questo, che erano bravi entrambi: urlarsi in faccia. «Hai rifiutato il mio intervento in qualità di principe di Albion, alleata di Camelot-» iniziò, il tono tremolante che s'impennava in intensità.

«Non siamo ancora ufficialmente alleati, non prima del matrimonio-»

Il maledetto aveva davvero intensione di mantenersi così pacato?

‘Avanti, Arthur, lo so che sai essere battagliero.’

«... Ufficiosamente alleata di Camelot, allora» disse Merlin tra i denti stretti, alzando le braccia per aria. «Hai mancato di rispetto alla mia autorità di principe e, va bene, tu manchi di rispetto a tutti continuamente, non me la sono presa per questo.»

Arthur arcuò un sopracciglio. Le mani coperte dai guanti erano appoggiate stancamente sulle ginocchia. «Stiamo facendo inversione di ruoli, qui.»

Merlin pestò i piedi a terra, ringhiò, si scompigliò i capelli.

«Non credevo fosse possibile, ma quando sei ubriaco sei ancora più ridicolo del soli-» iniziò a commentare Arthur, ma Merlin non gli diede tempo di articolare l'ultima sillaba.

«Se non mi volevi al tuo fianco a cavallo di un drago, per paura gli dèi solo sanno di cosa, sarei stato disposto ad aiutarti in qualunque altro modo!» vuotò il sacco. La sua voce rimbombò per tutta la collina, scoppi contro gli alberi, delusione disciolta nella nebbia. Il torace si svuotò di colpo lasciandolo stordito e, oh, adesso sì che iniziava ad appannarglisi la vista. Non c'era niente da fare, però; non c'era rimasto altro che aprirsi davanti a lui. Così forse sarebbe riuscito a iniettargli un po' di senno in testa, ad evitare che si ripetesse un evento del genere.

«Avrei fatto da fante per te» ammise, il tono malfermo e scoperto, «da medico, da scudiero. Ti avrei lucidato l'armatura, ti avrei curato le ferite – avr-avrei fatto di tutto per esserti d'aiuto, avrei fatto di tutto per te, non lo sai?» Riprese fiato, barcollando all'indietro. Girò il volto per non farsi vedere a raccogliere la lacrima di frustrazione che gli era sfuggita quando aveva strizzato le palpebre. «Oh...» sospirò, il silenzio nella foschia, i suoni della festa solo un'eco lontana.

Poi, le dita di Arthur sul suo polpaccio, ferme, una stretta inaspettata che non chiedeva il permesso. Merlin sobbalzò.

«Certo che so che l'avresti fatto, idiota» disse il principe di Camelot. «È per questo che non potevo lasciarti venire. Il mio compito è proteggerti. Non è tuo il compito di dare la vita per me. È la mia vita quella per te, non l'opposto. Si tratta di una mia responsabilità, di un patto che ho intenzione di onorare fino in fondo.» E ritirò la mano, lasciandolo frastornato. «Va' a dormire. Domani c'è la cerimonia» concluse, gli occhi due fessure puntate verso il castello.

Merlin, per una volta tanto, gli ubbidì e se ne andò senza voltarsi indietro. Dopotutto, aveva sentito esattamente ciò di cui aveva avuto bisogno.

 

ɛɜ

 

La sala del trono era pervasa da un silenzio sottile e fragile. Lady Elena, in prima fila insieme ai nobili rappresentati dei sette regni, emetteva minuscoli sbuffi a intervalli regolari.