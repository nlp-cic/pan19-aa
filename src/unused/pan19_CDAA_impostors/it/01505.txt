, di quell’imbarazzante casalinga che a quanto pare si era erta a surrogato parentale femminile per il povero orfano.

Mia madre non poteva non saperlo. Si è sempre interessata molto più di me all’altra fazione, ai tempi, quando il mio mondo si limitava ai terreni di Hogwarts e, durante le vacanze, a non finire tra le grinfie dei cosiddetti “amici” di mio padre. Lei cercava di proteggermi come una brava madre, allora, ma le sue possibilità si fermavano davanti ai cancelli delle interminabili cene e delle successive riunioni a cui le donne non erano ammesse. Trascorrevo quei momenti in un costante stato di allerta, invidiando lei e le altre signore, invidiando i miei compagni di scuola sempre attaccati alle giacche dei loro solleciti padri, invidiando chiunque non fosse costretto da un genitore contorto a crescere incattivito e terrorizzato.

Oh, diceva fosse un modo per fortificarmi e per mostrare ai suoi “colleghi” come avesse allevato un figlio forte e meritevole di entrare, quanto prima, nei loro ranghi. Così, tutta la tensione che accumulavo in quei periodi, tutta la paura e l’incertezza, divenivano sì spietatezza e odio e scherno, ma nei confronti di chi poteva nuocermi molto meno di quegli adulti: i miei compagni di scuola, di qualunque casa fossero, le altre o la mia, facevano le spese dell’educazione di un padre che non ho quasi mai sentito come tale, come ora fatico a vederlo come un buon marito per mia madre.

Allora era freddo, distante, imperioso, ora gli sono rimasti solo il silenzio e l’accettazione, per scusarsi con la sua famiglia di tutto ciò che ci ha fatto passare.

Non lo perdonavo allora, per me, come non lo perdono adesso, per mia madre.

E’ un uomo che non ha mai avuto mezze misure, se allora era duro e inflessibile, ora è inesistente.

Forse è per questo che scuso più lei di lui.

L’uomo che è diventato Potter invece rispecchia il ragazzo che è stato: un carattere forte, ora ragionevole grazie agli anni e all’esperienza

Non ha mai fatto sconti, ma è sempre stato molto più assennato di noi, almeno alla luce dei fatti. Non credo abbia visto più lontano di una possibile morte per mano del Signore Oscuro, ma ha continuato per la sua strada. Ovviamente, anche noi Malfoy l’abbiamo fatto, ma di certo siamo stati miopi sui possibili risultati.

E’ questo che lei ha visto in lui? Oppure si è scoperta in grado di dispensare ancora l’amore che teneva soffocato e che non ha mai potuto esternare a mio padre?

Molti dicono che mia madre sia una donna fredda, ma non la conoscono affatto. E’ sempre stata controllata, schiacciata dalla convenzione sociale e dal ruolo che mio padre le aveva attribuito, sopportando tutto per l’affetto che gli portava e che riversava su di me il più possibile.

Mi ritenete infantile, se assolvo lei e non assolvo lui?

Probabilmente lo sono, ancora, ma certe ferite lasciano cicatrici impietose sulle nostre anime, segni che copriamo di domande e che nessuna risposta potrà mai cancellare.

Così ci troviamo ancora qui, a cena, noi quattro: io e il mio una volta augusto genitore a fare da contorno a un incontro che rimane rispettabile in superficie, ma sa di tradimento fino all’osso.

Eppure non diciamo nulla, nulla che riguardi ciò che entrambi sappiamo e vediamo così palesemente. Non ci sono prove, questo è vero, ma il tocco delicato delle dita bianche di mia madre sulla mano del nostro ospite è di per se una dimostrazione più che evidente, come il suo non ritrarre la mano imbarazzato o altero, ma lasciarla sotto quella di lei, a percepirne il calore e la morbidezza, tranquillamente, quasi fossero soli.

Non ricordo di aver mai visto i miei genitori scambiarsi un gesto simile, e di nuovo incolpo mio padre. Si fosse dimostrato più umano, l’avesse trattata con meno distacco, forse ora non si troverebbe in questa situazione disdicevole. O forse saremmo morti tutti a causa sua, per non esser stato sufficientemente freddo e calcolatore in un ambiente in cui le debolezze non venivano perdonate.

Merlino solo sa come fosse mio padre da giovane. Ambizioso, certo, affascinante ma insidioso e letale come un serpente velenoso, e forse anche coraggioso e indomito come il drago di cui mi ha dato il nome.

Questo deve aver visto mia madre, allora, ciò che né io né lei ormai vediamo più.

E in lui, ora, cosa intravede? Per quale motivo ci troviamo a recitare questa squallida commedia di finta cortesia? Vorrei urlare, accusarli e andarmene, ma la solita educazione me l’impedisce, o lo fa la presenza di mio padre che, se non per lui, Potter, per me è ancora un freno.

Vorrei sfidarlo a duello; ne ricaverei forse onore per me, ma non certo il rispetto di mia madre e, sospetto, neppure l’approvazione di mio padre. Alla fin fine, non ne trarrei vantaggio alcuno, per cui, nella miglior tradizione della nostra casata e dello spirito che ci ha comunque condotti fin qui, farò buon viso all’ennesima vittoria di Potter su di me, ingoiando come al solito bile e orgoglio.

§§§§§§

L’occasione