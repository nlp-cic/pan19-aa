tutta presa nella ricerca di un briciolo di lucidità.

Una corda invisibile legata attorno al suo cuore lo stava strattonando avanti, sempre più avanti, fuori dal castello, su per la collina fradicia di umidità... verso la Foresta Proibita.

La notte aveva ingoiato i rilievi scoscesi sul quale si ergeva il castello di Hogwarts; l'erba era viscida e i piedi di Merlin slittavano sulla brina. Il fiato usciva dalla sua bocca in sbuffi d'aria scoordinati, il gelo entrava nei polmoni ogni volta con una fitta sempre più lacerante.

Il mago si gettò tra gli alberi alti e oscuri e, ignorato con determinazione il buon senso, seguì la spinta dell'istinto.

La Foresta Proibita era piena di creature mortali e nessuna di esse, più o meno senziente che fosse, aveva la fama di amare la presenza di visitatori estranei. Il suo uovo, però, era lì, e con lui quelli che gliel'avevano portato via.

Inciampò più volte, Merlin, su radici che sbucavano dalla terra, finendo con la faccia nel fango. Rami, sterpi e rovi gli graffiavano le guance, ma lui non aveva tempo di curarsene. La sciarpa rimase incastrata da qualche parte e non tornò indietro a cercarla. La luna, nascosta da una fitta coltre di nubi nere, non lo aiutava.

La foresta era viva, e neanche questo lo aiutava; qualcosa o qualcuno ululava seguendo una precisa cadenza, piangendo o gridando, Merlin non lo sapeva. Ombre e zampe e chele si muovevano intorno a lui, minacciose; nitriti e mormorii, sussurri nelle tenebre. Tutti dovevano essersi accorti di lui e la magia sensibile di Merlin, seppure stravolta dalla paura, percepiva la loro agitazione. Eppure, nessuno lo fermò.

Correva da diversi minuti quando sentì di essersi avvicinato al cuore della foresta. Qualcosa gli impose di rallentare, controllare il respiro, non farsi scoprire. Merlin si insinuò come un serpente tra le querce secolari che pian piano si diradavano fino ad aprirsi in una piccola radura; al centro di essa, un gruppo di persone incappucciate era disposto in circolo. Stavano intonando una bassa litania di parole incomprensibili, punteggiate di magia.

Merlin si avvicinò ancora un po', deglutendo. I maghi avevano tutti le braccia tese, i palmi rivolti verso l'alto. In mezzo a loro, sopra la terra fredda, l'uovo.

Il Serpeverde, senza staccare gli occhi dalla scena, fece correre le dita verso la tasca dei pantaloni, in cerca della bacchetta. Fu allora che si rese conto di non averla più con sé. Doveva essergli caduta prima, quando era stato messo fuori gioco in corridoio. Esalò silenziosamente un tremito, imponendosi di rimanere concentrato; sapeva scagliare incantesimi anche senza bacchetta, se restava calmo, no?

In quel momento, i rapitori si mossero in simultanea e, facendo diversi lenti passi in avanti, strinsero il cerchio.

Al diavolo la calma.

“Fermi! Che volete fargli?” disse forte Merlin, venendo allo scoperto. Magari, distraendoli, avrebbe potuto guadagnare un po' di tempo.

Gli incappucciati, cinque o sei in tutto, si voltarono all'unisono verso di lui. Uno di loro, un uomo dalla voce profonda, parlò: “Aspettavamo la tua venuta, Emrys, ma non per questo saremo disposti a tollerarla.”

“Vattene ora e verrai risparmiato,” aggiunse una donna che suonava piuttosto anziana.

Merlin ignorò le minacce, cercando intanto di scagliare mentalmente qualche fattura, ma senza successo. Non era mai riuscito ad avere il pieno controllo di quell'abilità e adesso era in ogni caso troppo agitato. “Non mi muovo di qui,” disse, facendo la voce grossa. “Andatevene subito voi e sarò io a non farvi del male.”

Come prevedibile, risero di lui.

“Il drago che nascerà da questo uovo potrebbe aprire le porte del nostro mondo ai Babbani, ragazzino,” riprese l'uomo che aveva parlato per primo.

“Sangue e sangue si mischieranno ancor più di adesso, la purezza originaria della stirpe magica verrà insozzata,” sputò un altro incappucciato.

“Credi che potrà mai venirne qualcosa di buono, se molti più Babbani sapranno di noi?” disse qualcun altro che sembrava spaventosamente giovane e snob.

“I Babbani schiacciano ciò che è diverso da loro e che li spaventa. Nuove persecuzioni e lotte interne nasceranno, Emrys. Se il drago non verrà alla luce, niente di tutto questo accadrà. È ciò che noi Druidi vogliamo.” E questa... questa era una voce familiare, una voce glaciale che Merlin aveva già sentito...

Il mago avanzò verso il gruppo, provocando la reazione immediata degli altri, che sfoderarono le loro bacchette.

“Expelliarmus,” pensò invano. Ad alta voce, invece, disse, alzando le braccia: “Aspettate, aspettate un attimo. Secondo il Profeta, voi Druidi siete contrari alla politica anti-magia del Primo Ministro Babbano,” ragionò, tentando maldestramente un altro passo in avanti. “Uther Pendragon vuole limitare i rapporti tra la comunità magica e quella Babbana, dunque voi dovreste, ehm... essere favorevoli all'integrazione?”

“Di Uther Pendragon non ci importa nulla,” sferzò la ragazza che aveva quel timbro familiare e secco. “È un omuncolo insignificante.”

“La luce del sole si risveglierà dal suo sonno e unirà i due mondi divisi. Due anime come