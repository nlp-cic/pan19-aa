senza un’esitazione, a discutere da pari a pari con uomini che ti hanno visto nascere, uomini esperti di guerra e di battaglie che guardano a te con rispetto e devozione. Tu sai come rendere fiera una madre. Famiglia, Dovere, Onore.»«Eppure?» la incalzò Robb, mordendosi le labbra, troppo concentrato sul rimprovero a venire per poter accogliere serenamente la lode.«Eppure,» sospirò la donna, un po’ controvoglia, perché sapeva perfettamente che suo figlio non avrebbe accolto con favore le sue parole. Non per questo avrebbe messo a tacere il proprio cuore, tuttavia, non con il suo Robb. Doveva avvertirlo. «Gli uomini amareggiati sono i più pericolosi, Robb, questo devi capirlo. Ho paura che tu non sia cauto abbastanza – Theon Greyjoy, lord Karstark. Fai bene a temere Roose Bolton, ma un cuore spezzato è incapace di lealtà.»Robb liberò una delle proprie mani dalla stretta di lady Catelyn e licenziò le sue parole con un gesto impaziente.«E soprattutto non dovrei circondarmi dei bastardi di mio padre, non è così?» disse con astio, la delusione chiaramente scritta nel suo tono di voce e sul suo viso. Sua madre ne parve colpita, e raddrizzò le spalle contro lo schienale della sedia.«Tutto quello che dico, Robb, è esclusivamente per il tuo bene,» gli ricordò. «Non ho interesse a mentirti. Sei mio figlio, ed io non sono una madre degenere. Non posso restare in silenzio a guardarti intestardirti in una tale pazzia.»«E quale sarebbe questa pazzia, madre? Non la guerra, naturalmente, non è così? La pazzia, secondo te, è il fatto che io sia in grado di guardare un uomo al di là dei suoi natali ed amarlo per quello che è, per ogni parola che dice, per le azioni che compie.» Robb ora torreggiava su Catelyn, forse neppure volendolo, splendido nella sua furia a malapena controllata; Vento Grigio, dietro di lui, stringeva gli occhi dorati e osservava la donna con sospetto, come a soppesarla per decidere se fosse tutto a un tratto divenuta un nemico.Lady Catelyn si sentì indifesa, ferita, offesa. Si alzò di scatto, ricordando a se stessa che l’uomo fiero e dalle belle parole dinanzi a lei non era che un ragazzo con un lupo e una spada, e che quel ragazzo era stato soltanto un bambino in lacrime tra le sue braccia. Quando parlò, fu con la voce fredda e nessuna espressione sul viso.«Il posto di Jon Snow è sulla Barriera. Ha scelto di prendere il nero di sua volontà,» disse. Robb sbottò una risata amara, e guardò bruscamente di lato.«Ha scelto di prendere il nero perché non gli rimaneva nulla di meglio, madre, lo sai bene quanto me.» Chinò il capo, dunque, e quando, dopo un momento, risollevò lo sguardo su lady Catelyn, non vi erano più rabbia e rancore nei suoi occhi, ma solo una quieta ostinazione, e sua madre seppe che non sarebbe mai riuscita a convincerlo. «Non desidero arrabbiarmi con te, non ora, né mai. Ti chiedo scusa, ma ti chiedo anche di capirmi. Abbiamo commesso un errore, il giorno in cui abbiamo mandato Jon alla Confraternita, e molti altri prima di allora, errori per i quali desidero fare ammenda. Non ho motivo di dubitare della sua lealtà, e neppure tu puoi negare il suo valore di guerriero.»Lady Catelyn giudicò la questione perduta, almeno per il momento, e scelse di cambiare argomento.«Cos’è accaduto alla mano di Greatjon?» chiese. «A Grande Inverno non è mai giunta voce di un incidente, e durante la sua ultima visita aveva ancora tutte le dita.»Robb sorrise, e l’ombra quasi invisibile di suo zio Brandon gli attraversò il viso.

Jon aveva seguito i lord alfieri di suo fratello fuori dalla stanza del consesso, e ora procedeva con loro in direzione della sala grande per cena. Non si sentiva per nulla affamato, in realtà, la comparsa repentina e non annunciata di lady Catelyn e della linea dura delle sue labbra gli avevano tolto l’appetito e probabilmente l’avrebbero privato pure del sonno, quella notte, ma non aveva di meglio da fare. Spettro appariva e scompariva al suo fianco, talmente entusiasta di potersi muovere di nuovo – subito dopo pranzo il septon aveva decretato la sua completa guarigione, e il lupo aveva avuto finalmente il permesso di lasciare la camera da letto in cui era stato confinato per quasi una settimana, – da non riuscire a seguire il percorso di un solo corridoio, ma assolutamente deciso ad esplorare l’intera fortezza da cima a fondo.Greatjon, alla testa del gruppo di uomini, rallentò appena, mentre gli altri proseguivano, finché non si trovò a camminare proprio accanto a Jon. Gli diede una pacca sulla schiena, allora, e Jon dovette mordersi la lingua per non strillare dalla sorpresa e persino un po’ dal dolore. Lord Umber non era precisamente una persona delicata.«Sta’ su col morale, ragazzo,» disse. «Presto o tardi, lady Catelyn si accorgerà che non hai davvero sputato nel suo piatto.»«Se anche avessi avuto delle speranze in proposito, Greatjon, dopo tutti questi anni le avrei perse comunque,» brontolò Jon, e non avrebbe voluto sembrare