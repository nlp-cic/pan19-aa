un bel respiro entrò.

 La figura di Sherlock, sinuosa e slanciata, era visibile in controluce, in piedi di fronte alla finestra, intento ad osservare la strada. La vestaglia che indossava gli fasciava il corpo perfettamente, arrivando fino a qualche centimetro sotto le ginocchia; il suo corpo magro e allampanato era accarezzato dalla luce del tramonto uggioso di Londra.

 Per un momento a John sembrò più magro di quanto non lo fosse mai stato. Non seppe se fosse solo un’impressione o fosse realmente così, ma sembrava che quei due anni lontano da Londra a smantellare la rete di Moriarty l’avessero cambiato.

 «Ciao, John.» lo salutò il consulente investigativo.

 Il medico tornò bruscamente alla realtà. «Ciao.» replicò meccanicamente.

 A quel punto Holmes si voltò e gli sorrise dolcemente. «Sapevo che saresti arrivato.» concluse, muovendosi verso la sua poltrona e fermandosi a pochi passi da lui.

 «Mi hai visto?»

 «No, ma ti conosco. E sapevo che saresti venuto da me per parlare.» concluse.

 Watson annuì. Ovvio. Sherlock sapeva bene che John sarebbe andato da lui per parlargli riguardo ciò che era accaduto il giorno precedente e probabilmente aveva già immaginato tutto ciò che gli avrebbe detto… Quindi che senso avrebbe avuto girarci intorno? Andare dritto al punto sarebbe stata la cosa migliore per entrambi.

 «Io la amo, Sherlock.» disse John dopo un momento di silenzio passato ad osservare il volto del suo amico, ora illuminato dalla luce proiettata delle fiamme che scoppiettavano nel camino.

 «Non è vero.» replicò Sherlock con voce ferma, senza tradire alcuna emozione, quasi si fosse aspettato quell’affermazione. «Se la amassi non mi avresti baciato.»

 Watson sospirò. «È stato un errore. Colpa dell’adrenalina e dalla paura di morire. Niente di più.»

 «Quindi se non avessi mentito sulla bomba, non saremmo mai arrivati a tanto. Tu non saresti mai arrivato a baciarmi.» affermò il consulente investigativo, assottigliando lo sguardo, cercando una reazione.

 «Probabilmente no.» confermò il medico. «Se avessi saputo che non saremo morti non avrei mai…» si bloccò. Non avrebbe fatto cosa? Baciarlo? Scusarsi? Sospirò.  

 «Ma l’hai fatto.» fece notare il moro, avanzando ancora. «Mi hai baciato. L’hai fatto di tua spontanea volontà. Perché?»

 «Te l’ho detto: adrenalina.»

 «Quella potrebbe essere stata la causa, non la ragione.» replicò Holmes. «Io voglio sapere perché, se dici di amare Mary, hai deciso di baciarmi.»

 John deglutì a vuoto e serrò la mascella. «Perché credevo che stessimo per morire.»

 «E lo volevi.»

 «No.» sbottò John. «Cioè, in quel momento forse sì, ma…» esalò un lungo respiro, chiudendo gli occhi. «Io non sono gay, ricordatelo.» concluse, puntandoli nuovamente in quelli di Sherlock.

 «A quanto pare sei tu a doverlo ricordare.» replicò Holmes «Tu hai baciato me.»

 A John sfuggì un ringhio frustrato. Dio, quanto aveva ragione. Sherlock aveva sempre ragione. «Ora basta, Sherlock.» disse, sperando di suonare abbastanza convinto da interrompere quel discorso. «Non possiamo semplicemente finirla qui? È stato un momento di debolezza, nulla di più. Non ha avuto alcuna importanza.»

 «Ne ha avuta per me.» replicò Sherlock, sorprendentemente.

 Gli occhi di John si spalancarono. Doveva sicuramente aver sentito male. Sherlock Holmes, l’uomo sposato con il suo lavoro, il consulente investigativo che si era sempre professato distaccato dai sentimenti, gli stava dicendo che quel bacio aveva avuto un significato per lui? Non era possibile.

 «Non dire sciocchezze.» riuscì a biascicare il medico, il cuore che batteva all’impazzata dopo quella rivelazione. In cuor suo continuava a sperare che Sherlock stesse scherzando, ma dal suo sguardo era evidente che non fosse così.

 «So che ti sembrerà strano, John, ma io sono… ehm…» esitò, abbassando lo sguardo e bloccandosi.

 «Tu sei cosa?» lo incalzò Watson.

 Sherlock sospirò e dopo un momento risollevò lo sguardo sul viso dell’amico, agganciando il suo sguardo. «Io provo… provo qualcosa per te.» concluse con voce flebile. «E da un po’ di tempo, ormai.»

 «Cosa?» balbettò John.

 «Hai sentito bene.» confermò Holmes.

 Il dottore aprì la bocca per parlare, ma nessun suono ne fuoriuscì. Alla fine, schiarendosi la gola, trovò la forza di ribattere. «Ma… se davvero provi qualcosa per me…» si bloccò, volgendo lo sguardo per non dover incontrare quello dell’amico.

 Non aveva senso. Nulla aveva più senso. Il suo mondo era appena stato ribaltato.

 Com’era possibile che Sherlock provasse qualcosa per lui? Non poteva essere vero. Se così fosse stato se ne sarebbe accorto molto prima. Avrebbe notato qualche comportamento o qualche segno che lo rivelasse.

 «Perché non me lo hai detto?» chiese alla fine, con un filo di voce, incontrando nuovamente i suoi occhi.

 Sherlock sospirò. «Non volevo che scappassi.» ammise.

 John risollevò lo sguardo, aggrottando le sopracciglia. «Come?»

 «Se ti avessi detto che ero innamorato di te saresti rimasto?» domandò di rimando.