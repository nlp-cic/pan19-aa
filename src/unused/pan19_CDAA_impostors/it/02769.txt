una tonalità stabile, strana, mai vista, e questo gli fece capire che era arrivato il momento di mandare giù quello strano intruglio che l’altro aveva appena bevuto. “Alla salute” brindò, alzando appena il bicchiere, prima di bere tutto in un sorso. La sua faccia schifata, quando ebbe finito, fece sorridere Louis come un perfetto idiota.   L’ultima regola, però, era probabilmente la più importante di tutte: non importava quanto fedelmente tu seguissi ogni altro punto del decalogo, purché che questa venisse rispettata. “Stupire, invertire il proprio sé”. Non è stato affatto complicato essere una continua sorpresa per chiunque, ero un vero e proprio maestro nel cogliere tutti di sorpresa, di colpirli grazie al mio continuo trasformismo. Ero bravo, eccome se lo ero: comportarmi diversamente dal mio solito era uno dei miei passatempi preferiti, adoravo osservare le facce stupite degli altri, il loro continuo chiedersi perché mi comportassi diversamente dal solito, i loro occhi che mi osservavano confusi, incapaci di prevedere ogni mia mossa. Era semplice, e divertente. Adoravo le dieci regole che scandivano la mia vita, erano per me come una continua guida verso il miglioramento e l’estraniamento da chiunque altro. Le seguivo diligentemente. Iniziai quando avevo solo sei anni, quando un galantuomo bizzarro mostrò molta più attenzione per me di quanto non facesse mio padre ogni giorno. Dopo avermi elencato ogni cosa con minuziosa attenzione se ne andò, scomparendo dietro il primo angolo. Fu per me come un’apparizione angelica, come un segno del divino che mi spingeva e spronava verso la mia vera esistenza. Tanto infelice è stata la mia vita, ma molto più lo sarebbe stata se solo non avessi ascoltato quelle parole che accesero questo fuoco nel mio petto. Sì, hai letto bene: la mia vita è stata infelice nonostante tutto. Perché nulla, nemmeno la regola più rigida e ben seguita, è stata in grado di condurmi fino all’essenza stessa della bellezza, fino al mondo superiore che tanto ammiravo, il Paradiso a cui tanto aspiravo. Nulla, mai. Eppure poi, amore mio, sei giunto tu. Tu sei stato in grado di rendere la mia decima legge l’unica legge applicabile alla vita, e lo hai fatto nella maniera più naturale e silenziosa che ci si potesse aspettare. Grazie a te, e per te, ho inconsapevolmente violato ogni imposizione del mio essere. Mi hai spogliato di ogni convenzione, di ogni moralità non scritta, di ogni preconcetto che io stesso avevo creato nella mia testa nel corso degli anni. Hai invertito il mio io con facilità, plasmandomi su di te senza forzarmi. Perché, dopotutto, sono io quello che ha voluto cambiare, ha voluto sorprenderti, ha voluto sorprendere se stesso. Perché tutta la vita è un processo di demolizione, e solo tu sei riuscito a demolire ogni mia credenza, ogni mia certezza, ogni mia sicurezza. Solo tu mi hai reso quell’uomo che se ne stava assopito nel mio cuore, quello che conosceva la vera via per il Paradiso ma che non ha mai osato parlare perché fatto tacere dalla mia diligenza. Ed è stato con te che per la prima volta non mi sono più curato del mio abbigliamento, mostrandomi debole ed in maniche di camicia di fronte ad uno sconosciuto come te che, però, già stava iniziando a capirmi un po’ di più.   Che fosse colpa dell’alcool o che fosse colpa di quel ragazzino, Louis dimenticò completamente di dover tornare sulla pista da ballo per raggiungere Gemma. Sentiva di aver qualcosa di meglio da fare, in quel momento, e tentava di non ammettere a sé stesso che quel ‘qualcosa di meglio’ includeva la conoscenza più approfondita del fratello della ragazza che, fino a pochi istanti prima, appariva nella sua mente come la nuova preda da divorare. Il concetto era semplice: Harry era un ragazzo interessante e con lui si conversava con piacere. Louis aveva messo da parte, grazie anche all’assenzio in circolo, buona parte delle sue inibizioni. Il suo carattere generalmente non gli aveva mai permesso di abbandonare un’opera a metà, ma quella era la sua prima eccezione. Evidentemente il suo inconscio aveva intuito che non valeva la pena compromettersi eccessivamente per distruggere la reputazione di una ragazzina poco maliziosa. Oppure, semplicemente, la sua vena lunatica e la sua natura devota al continuo cambiamento lo avevano colpito ancora una volta. Sorprendeva sempre chiunque, e per la prima volta addirittura se stesso. Durante la conversazione di fronte al banco dei liquori, fra vari bicchieri di vino rosso, Louis aveva avuto modo di conoscere il giovane Harry e, doveva ammetterlo, quel ragazzino, ai suoi occhi ed alle sue orecchie, iniziava ad acquistare sempre maggiore interesse da parte sua. In realtà non avevano parlato poi molto del loro passato o delle loro origini: certe informazioni risultavano inutili, come se si conoscessero da anni. Parlarono perlopiù di feste, di musica, di stile. Harry sembrava una copia in miniatura –per l’età, non di certo per la statura- di Louis, sotto certi punti di vista. Per un attimo gli passò anche per la testa l’idea che quello potesse diventare, in un futuro non necessariamente lontano, un suo apprendista, un nuovo soggetto degno di essere avvicinato alla sua mentalità ed educato