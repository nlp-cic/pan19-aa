di chiunque gli fosse prima stato affianco, per millenni, giorno dopo giorno, minaccia dopo minaccia.

"Perdonami se ho esagerato con le mie parole, volevo solo dimostrare che seppure io sembri l'ultima persona con cui è adatto farlo, con me puoi celare il meno possibile e che qualsiasi cosa mi dirai non abbasserà l'immenso rispetto che ho nei tuoi confronti", ammise, compiendo un metaforico passo indietro dalle accuse di poco prima.

"Rispetto? Poco di ciò che mi hai detto sembrava carico di tale", il tono astioso, ma la postura delle spalle, appena rilassate ancora sotto l'imponente armatura, sembrava non indicare un'imminente vendetta. Distratto lanciò un'occhiata ai preziosi cristalli infranti a terra, alle macchie scarlatte, che quella sera sembravano così diverse dal sangue. Con la punta dello stivale fece rotolare via i resti di un calice, calpestando gli altri vetri con noncuranza, lo scricchiolio quasi assordante nel silenzio surreale della stanza. Dal tavolo davanti al letto prese una nuova bottiglia, versandosi il contenuto in un bicchiere integro, ma anziché scolarlo questa volta lo agitò, godendosene poi il profumo, "non riesco a capirti, Bard", riprese, come non si fosse mai interrotto, "sei la creatura più umile che abbia incontrato sul mio cammino nell'ultimo paio di secoli, eppure hai la sfrontatezza di affrontarmi come fossi un tuo pari."

Ancora quell'arroganza, Bard lo raggiunse in due falcate, versandosi lui stesso da bere, come fosse casa propria.

"Ti temo e rispetto, mi meraviglio di ogni attenzione che mi hai dedicato, della clemenza che hai mostrato verso di me e la mia gente e perfino che tu abbia deciso di permettermi di giacere nel tuo letto. Neppure mi sognerei di considerare il grande Thranduil un mio pari, la mia debole mente non riesce neanche ad immaginare la saggezza ed il potere che pervadono ogni tua azione, il che forse le rende spesso incomprensibili a noi Mortali. Eppure lo smarrimento e la disperazione che ho visto nei tuoi occhi quest'oggi non parlavano di antichità, ma solo di un animo ferito."

"Cosa ne sai tu della sofferenza, Ammazzadrago? Cosa ne sai di… " iniziò, ma senza neppure pensarci Bard gli afferrò la mano che teneva il calice, stringendola sotto alla propria.

"Non ricominciamo con questo, Thranduil. Non importa quanto tempo, quanti dolori, ogni ferita è come se fosse la prima. Hai perso molto in passato, ho perso molto anche io, ma non importa, ciò che conta è ciò che è accaduto oggi, è per questo che sei ferito. Siamo solo io e te, perfino i tuoi Elfi sono lontani da queste inesistenti pareti, smettila di essere ciò che hai costruito, sii ciò che senti o rassegnati a rimanere da solo, perché non ti permetterò di giocare con me per arroganza."

"Se anche volessi, non saprei come fare", fu la prima confessione di debolezza in secoli, in Ere. Per un attimo Thranduil sentì lo stomaco pesante, la testa troppo leggera. Non aveva senso ciò che diceva l'Uomo ma ancor meno ne aveva la sua reazione a quel Mortale! Le labbra si schiusero per sputare un nuovo insulto, per ritrovare il loro tono gelido e arrogante, ma prima che un solo suono potesse uscirne la mano tiepida dell'arciere gli accarezzò una guancia, togliendogli la parola.

"Non sono un nemico e neppure un alleato. Sono qualcuno con cui hai condiviso l'intimità e che non ti giudicherà. Non ti serve un piano per lasciarti andare, devi solo fidarti di me", Thranduil scosse la testa.

"Non sono arrivato qui fidandomi del prossimo, aprendogli il mio cuore come le fanciulle delle ballate", protestò, ma in un filo di voce. Bard non smise di accarezzargli il volto, pulendogli distrattamente lo zigomo con il pollice.

"Solo per questa notte, giuro sulla mia miserabile vita mortale che non un solo gesto ti si ritorcerà mai contro. Da uomo a uomo, da padre a padre, alla malora le corone che qualcuno ci ha deposto sul capo, alla malora chi si aspetta qualcosa da noi, dei Regni che ci vogliono invincibili!"

Thranduil non avrebbe mai saputo dire che sortilegio lo avesse avvolto, che strana follia avesse preso il controllo della sua mente, ma di colpo si sentì crollare, esausto. Niente a che fare con la stanchezza del corpo, niente che avrebbe mai potuto spiegare all'Uomo di fronte a lui, una sensazione profonda, antica, come se la sua Luce vacillasse, come se da troppo tempo calpestasse quelle Terre. Quale era la sua ragione di essere lì? Poteva davvero ancora difendere la sua gente, tenere alto il proprio nome e quello di suo Padre? Si era costruito un'impenetrabile fortezza, lì, nel profondo della montagna, così simile a quella dei nani, aveva rinchiuso sé stesso e il suo Popolo, aveva chiuso ogni Porta, ogni Amicizia, ed erano sopravissuti, robusti e pacifici. Solo in quel momento si rendeva conto che tutto ciò che aveva messo in piedi era niente più che una prigione. Una segreta di lusso, da cui Legolas era fuggito. Da cui uno ad uno gli Elfi a lui cari sarebbero scivolati via. Una fortezza di ghiaccio che quel giorno, con quella battaglia, era caduta