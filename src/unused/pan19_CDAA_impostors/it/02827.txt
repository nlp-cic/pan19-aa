; Tooru sapeva che non avrebbe comunque potuto portarlo con sé, e che non avrebbe nemmeno avuto dove appenderlo, ma il separarsi da quel viso così bello gli aveva lasciato come una cavità nel petto, un vuoto scomodo che non sapeva bene come colmare.

			E tornare a casa nei finesettimana era come rivedere un vecchio amico; il ritratto lo aspettava paziente nella sua stanza, e gli occhi sembravano sempre brillare contro i colori opachi del resto della tela ogni volta che Tooru rimetteva piede nella sua stanza.

			A volte, Tooru aveva come l’impressione che quegli occhi lo seguissero, ma ogni volta che si voltava, lo sguardo del dipinto gli si mostrava sempre identico, fisso su un punto indefinito nella tela, su quel cielo sempre limpido.
			E ogni volta, Oikawa Tooru si scrollava di dosso quella strana impressione con una certa dose di autoironia, incolpando ora la stanchezza, ora la luce, o spesso la sua suggestionabilità; d’altronde, per quanto bello, un ritratto non poteva essere altro che quello: colori su colori, stratificati con maestria su quella tela né grande né piccola. Soltanto quello.

			Questa sua impressionabilità, tuttavia, non andò diminuendo; già durante il secondo weekend trascorso nella casa di famiglia, crebbe in Oikawa una suggestione vaga, inquietante, e una domenica mattina si svegliò con la netta sensazione che qualcosa fosse cambiato, qualcosa che non sapeva spiegarsi e che proprio non riusciva a delineare con precisione.
			Tale suggestione parve confermata, poi, da altri eventi insoliti.
			Nulla di eclatante, beninteso: piccole cose che avevano fatto germogliare nella sua mente il dubbio - ad esempio, il ritrovare il cellulare sulla scrivania nonostante Tooru fosse certo di averlo lasciato sul comodino accanto al letto, o una maglietta che spariva per poi ricomparire ore dopo dove prima non c’era.
			Piccole cose, insomma, ma frequenti abbastanza da lasciarlo interdetto e incerto, abbastanza da suscitare in lui un sospetto: che sia follia?

			Anche due dei suoi più cari amici, Issei e Takahiro, parvero preoccupati dall’incertezza dei suoi pensieri, dal principio di ossessione che annebbiava il suo sguardo ogni volta che tornava da un weekend passato nella sua città natale.
			Tooru aveva mostrato loro il dipinto qualche giorno dopo averlo ricevuto, e nonostante il suo entusiasmo iniziale, i suoi amici avevano ammesso quel quadro dava loro i brividi; Issei gli aveva confessato poi più precisamente che si sentiva osservato ogni volta che entrava in quella camera, e l’aveva pregato di liberarsene, o almeno coprirlo con qualcosa.

			Due settimane dopo, Tooru iniziò a pensare che forse avrebbe dovuto dar loro ascolto.

			Il quarto weekend fu il più strano di tutti.
			Il sabato, si accorse che uno dei suoi film preferiti s’era volatilizzato dallo scaffale dove l’aveva riposto insieme al resto della collezione, per poi ritrovarlo il giorno dopo in fondo a un cassetto, vicino a una rivista di pallavolo che pensava di aver perso da tempo.
			La domenica, si ritrovò sul letto, disposti ordinatamente, un’enciclopedia sugli insetti che Tooru non ricordava nemmeno più di avere, e un libro di storia aperto sul capitolo dedicato ad Alessandro Magno; nel vedere i due posti ora vuoti sulla libreria, si sentì stringere lo stomaco, e un brivido lo percorse.
			Era più che certo di non averli toccati.
			Si strofinò le braccia per farsi passare la pelle d’oca, e ripose i due volumi nella libreria.

			Ormai abituatosi alla misteriosa disposizione degli oggetti nella sua camera, Tooru aveva iniziato a cercare degli schemi in quelle piccole incoerenze, in quei suoi piccoli vuoti di memoria che gli stavano ormai rovinando il sonno e la veglia; perdeva più oggetti dopo lunghi periodi di tempo in cui non visitava la stanza, e con la coda dell’occhio, vedeva quegli occhi verdi illuminarsi più spesso quando era stanco, dopo lunghe nottate trascorse sui libri.

			Iniziò a persuadersi di essere solo molto stanco, a convincersi che erano stati gli esami a logorare i suoi nervi - d’altronde, Issei e Takahiro si erano detti preoccupati per questo suo stato di perenne sfinimento, e l’avevano pregato di riposare.
			Andò a dormire presto, quella domenica, con il bagaglio e i vestiti già pronti per la mattina successiva; aveva deciso di alzarsi presto per prendere il primo treno del mattino, che partiva dalla stazione di Sendai alle sette in punto, nonostante non avesse corsi da seguire fino al tardo pomeriggio - voleva arrivare al college con un po’ d’anticipo per organizzare con calma la settimana.

			Mancavano ancora più di tre settimane al suo esame - sarebbe andato tutto bene.
			D’altronde, quell’ansia era dovuta all’esame, vero?
			Doveva solo convincersene, e ignorare l’inquietudine che lo stava divorando da dentro.
			Sulla parete opposta, una chiazza di luce illuminava il volto del ritratto, avvolgendolo in un pallore lunare.


			Il lunedì, Tooru si risvegliò quasi con sollievo: aveva trascorso la notte in un sonno leggero, per nulla ristoratore, e qualcosa il lui fremeva all’idea di allontanarsi da quella città, da quella casa, come preso da una smania inspiegabile di saltare sul primo treno senza guardarsi indietro.

			Non si intravedevano ancora nemmeno le prime luci dell’alba, ma si vestì lo stesso di fretta, e raccolse in un piccolo zaino il cellulare, il portafogli e