O forse ti sto chiamando così forte che non potevi non sentirmi.«Ho paura, Brontolo.»La voce mi esce in un singulto strozzato. Non ho bisogno di trovare il coraggio per voltarmi: è lui che si avvicina. Mette la torcia che porta tra le mani nel reggifiaccola sul muro, poi poggia i gomiti sulla balconata, accanto a me. Sempre pronto a starmi vicino, senza chiedere nulla, con discrezione.«Stai scherzando, sorella? Tu sei Biancaneve, non c'è niente che ti spaventi.»Sorrido nel buio, amaramente. «Invece ti sbagli. Ho paura. Ho paura di essere sul punto di compiere una sciocchezza. Ho paura di aver fatto tanta strada per arrivare qui...quando ormai ho capito che non è più quello che voglio.»Lascio che un silenzio teso ristagni tra noi. Ha capito? Tu capisci sempre cosa voglio dire, prima ancora che lo pensi. Ti prego, capiscimi senza parole anche questa volta.Volto il viso, lentamente. Il suo sembra tirato. La voce è forzatamente calma, mentre mi dice: «Ascoltami. Quello che senti è normale. Stai per cambiare pelle...lo so, all'inizio spaventa. Ma quando avrai iniziato la tua vita con Azzurro, vedrai, ne sarà valsa la pena.»«E' proprio questo il punto. Non deve esserci pena. L'amore non dovrebbe avere un prezzo.»Brontolo mi fissa, intensamente. Vorrei potergli leggere i pensieri come lui sembra sempre fare con me.«Dicono che sia la magia più forte di tutte, no? E la magia ha sempre un prezzo.»Guardo nei suoi occhi azzurri e il mio cuore vacilla. Forse il mio prezzo è questo senso di colpa. La convinzione che sia sbagliato...la quale non riesce comunque a soffocare un'altra convinzione: che sia dannatamente giusto.La mia mano si appoggia sulla sua guancia irta di barba scura, il pollice accarezza una delle strisce bianche per ricalcarne i contorni.«Cosa stai facendo, Neve?» La sua voce mi sembra incerta. La sua espressione, fragile. Allo stesso tempo è serio, quasi grave. Come se mi avvertisse di non varcare un confine da cui non posso più tornare indietro.Ma io ne ho bisogno. Ho bisogno di lui, di noi, di questo. «Perdonami. Devo saperlo.»Mi chino appena. Incontro le sue labbra.Sono morbide, così in contrasto con il suo aspetto ruvido. Sono calde sulla mia bocca, estranee eppure familiari. Non credevo che avrebbero avuto questo sapore...di buono, di dolce-amaro, di qualcosa che una volta assaggiato moltiplica la tua fame. Non so se sto respirando, al momento non importa poi molto. L'unica cosa che importa è che non vorrei essere in nessun altro luogo al mondo, se non qui. Con nessuno al mondo, se non con lui.Brontolo risponde al mio bacio lentamente, con eccessiva delicatezza. Come se si stesse trattenendo. Dentro di me risuona prepotentemente un piccolo dolore, con ogni battito di cuore. Non farlo. Non allontanarmi...resta con me, in questo momento perfetto. Resta con me.Ma per una volta sono stata io a capire Brontolo prima che potesse parlarmi. Mi prende per i gomiti, mi spinge lontano da sé con gentilezza. Lo sguardo che mi rivolge vuole essere duro.«Sei confusa, Neve» dice, e ha la voce ferma. «Devi tornare a dormire.»E' come se un vetro mi andasse in frantumi nel petto.«Ti sbagli. Non sono mai stata più lucida in tutta la mia vita. Brontolo, ascolta...»Gli prendo le mani, ma lui respinge le mie. Fa un passo indietro. «No, ascolta tu, Biancaneve. Non so cosa ti sia saltato in testa, ma è chiaramente tutto frutto del tuo nervosismo. Dormici sopra, e domani questo...incidente non sarà mai esistito.»Ora è freddo. E da questa freddezza capisco che anche lui prova qualcosa di più. Se fosse soltanto sorpreso, non mi allontanerebbe con tanta enfasi. Lo so. Io lo conosco, come nessun altro.«Non è frutto del nervosismo, e domani esisterà ancora. Esiste da così tanto tempo che non mi ricordo nemmeno più...»«Smettila.»«Perché non vuoi ascoltarmi?»«Perché dici cose senza senso!» La sua voce si è alzata d'improvviso. «Tu sei una futura Regina. Hai il tuo Vero Amore che ti aspetta all'altare. Sei la donna che ha rovesciato due tiranni al fianco del suo Principe Azzurro! E ora vuoi mandare all'aria tutto questo...per cosa?»«Per te, idiota! Per noi...»Lo vedo, si fa sempre più distante. Non con il corpo, ma con la voce, con l'espressione del volto. Si sta ritirando nella sua roccaforte di rabbia, per essere sicuro di non essere ferito. Se solo sapesse che io non voglio ferirlo...se me lo permettesse, io...«Questo è solo un capriccio da donna confusa. E io non merito di essere usato in questo modo...credevo di valere qualcosa di più, per te.»Mi mordo forte le labbra, posso quasi sentire il sapore del sangue. «Dici così perché hai paura di non valere abbastanza, invece. Ma sai qual è la verità?