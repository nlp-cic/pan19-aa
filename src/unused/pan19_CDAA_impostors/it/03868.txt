immagine di un bambino, con gli abiti troppo grandi per il suo fisico minuto. Si passò una mano tra i capelli, cercando di aggiustarli in qualche modo, quando sentì la portafinestra chiudersi e il compagno rientrare in camera, col telefono in mano.

«Che c’è?» gli domandò Lanza con un sopracciglio alzato.

Simone riportò lo sguardo verso lo specchio, per poi voltargli le spalle con stizza e fronteggiare l’amico.

«Perché non mi compro cose della mia taglia, me lo spieghi?» sbottò, lamentandosi, mentre tirava il tessuto della felpa per avvalorare la sua affermazione «E non ho nemmeno una camicia! Perché non ho camicie? Perché mi vesto come quando ero un adolescente?»

Pippo fece una smorfia per trattenere un sorriso che minacciava di uscire fuori e Simone si irritò ancora di più.

«A voler essere fiscali, lo sei ancora.»

Il palleggiatore gonfiò le guance arrossendo, sopportando la risata che inevitabilmente la sua espressione aveva scatenato nell’altro.

«Non mi stai aiutando così!» mugolò in tono sofferente, prendendo a vagare senza scopo per la camera.

«Vuoi una camicia? La trovi nel mio trolley.»

Simone lo incenerì con lo sguardo. «Ci navigo nelle tue camicie.»

Vide Pippo inspirare profondamente, prima di alzarsi dal bordo del letto. Lo osservò afferrare il suo giubbotto per poi avvicinarsi e prenderlo per un gomito, spingendolo poco delicatamente fuori dalla porta.

«Ma che stai-?»

«Ti sto accompagnando di sotto.»

«Cosa?! No!» aveva sbottato, facendo voltare un paio di persone in ascensore con loro. Simone arrossì abbassando la testa.

Appena le porte d’acciaio si aprirono nella hall, il palleggiatore si sporse con la testa a cercare la figura dell’allenatore che non trovò. Anche se aveva dato loro la serata libera, era meglio non dover rispondere a domande indesiderate.

L’aria pungente della sera lo colse impreparato, una volta usciti dalle porte scorrevoli, e Simone si strinse nel piumino, mentre si guardava intorno.

«Vedi la sua macchina?» esclamò Pippo, proprio mentre due fari lampeggiavano, da un SUV parcheggiato non molto distante da loro.

Simone vide Lanza incamminarsi deciso verso il fuoristrada di Ivan, e lo raggiunse a passo svelto, mentre a denti stretti cercava di dissuaderlo da qualsiasi cosa avesse avuto in mente di fare.

Raggiunse Pippo che Ivan aveva già abbassato il finestrino e stava scambiando parole con lo schiacciatore trentino. Si avvicinò riflettendo sui mille modi per farla pagare a Pippo una volta tornati a Trento, quando incrociò gli occhi di Ivan e sorrise istintivamente. Poi Ivan si voltò di nuovo verso Pippo e alzò gli occhi al cielo.

«Sei suo padre, per caso?» riprese Ivan con aria annoiata, un gomito piegato sul finestrino e l’altra mano a stringere il volante.

«Peggio, sono il suo migliore amico.» ribatté Lanza con le mani sui fianchi.

Rosso d’imbarazzo Simone lo prese per un braccio e ringraziò che l’altro si stesse facendo trascinare lontano dalla macchina, non prima di aver lanciato un ultimo sguardo minaccioso ad Ivan. Non appena lo vide andare verso l’ingresso dell’hotel, sospirò e si riavvicinò all’auto dalla parte del passeggero.

Prese un respiro, prima di aprire la portiera e accomodarsi dentro.

Nel buio dell’abitacolo vide Ivan voltarsi verso di lui e sorridere appena e si rilassò contro lo schienale della poltrona.

«Ciao.»

«Ciao.»

Simone alternava occhiate a Ivan e sorrisi imbarazzati, mentre si metteva la cintura e aspettava che almeno l’altro accendesse il motore.

Non si trattenne, appena uscito dal parcheggio e imboccata la strada verso il centro, e si voltò nuovamente, torturandosi le mani.

«Mi dispiace per-»

«Simone.» lo interruppe Ivan, tenendo gli occhi sulla strada «È solo una partita.»

Il palleggiatore deglutì, lui non era dello stesso avviso. Non riusciva a smettere di pensare ad una sconfitta, eppure nemmeno quella volta che era dalla parte dei vincitori sembrava che la sua mente volesse riposare.

«Sì, ma...»

«Dai, non parliamone.»

Si accavallarono le frasi, ma Simone non rise, anzi sospirò, ammutolendosi e dandosi dello stupido, convinto di aver già rovinato l’umore della serata, ancor prima che cominciasse.

L’auto procedeva tra le vie quasi deserte della domenica, inerpicandosi per vicoli stretti e sulle strade sconnesse del centro storico. Simone strinse i denti per quel silenzio che lo stava agitando di nuovo.

«È che...giocavate in casa...» esalò in un respiro sommesso, mentre Ivan parcheggiava a lato della strada.

Lo sentì ridacchiare e non seppe come interpretare quella reazione. Si strinse nel giubbotto e attese che finisse le manovre.

«Okay, allora parliamone.» fece Ivan, mentre scendeva dall’auto e Simone ne imitava le mosse.

«Che vuoi sapere?» proseguì lo schiacciatore, le mani in tasca e l’espressione serena.

Simone si grattò nervosamente la testa, camminandogli accanto per le vie del centro.

«Stai bene?» gli chiese con una punta di preoccupazione. Non riusciva a stare calmo, era più forte di lui. Non dette segno di aver visto l’altro annuire con un sorriso, intanto che riprendeva a parlare velocemente e a gesticolare.

«Perché, insomma, andava bene se tu