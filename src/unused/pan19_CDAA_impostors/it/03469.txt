procuratore Roja.
- Commissario? – chiede Roja, sfilando gli occhiali da sole e piantandogli addosso un paio d’occhi enormi, azzurri e sinceramente sconcertati, - Ma quanti anni hai? Venti, ventuno?
- Ventisei, in realtà. – risponde lui, piccato, - E con tutto il rispetto, lei non ne dimostra molti di più.
Roja si concede un sorriso a metà fra il divertito e lo stupefatto, inforcando nuovamente gli occhiali sebbene il cielo scuro che copre la città non li renda necessari, ma lasciandoli appoggiati quasi sulla punta del naso, per poter continuare a guardarlo direttamente negli occhi.
- Bell’atteggiamento. – commenta mettendoli finalmente a posto e sorridendo ancora, stavolta perfino soddisfatto, - Non ti porterà da nessuna cazzo di parte finché il tuo culo dipenderà dal piede con cui mi sveglio al mattino, ma bell’atteggiamento comunque. Coltorti, - dice, rivolgendosi a Jesus, - levamelo dalle palle e dimmi chi abbiamo qua, prima che si butti giù il cielo, possibilmente. – conclude, cominciando a passeggiare speditamente in giro, più per lasciarsi Francesco alle spalle mentre Jesus lo segue e gli indica generalità e condizioni della vittima, che perché abbia effettivamente un posto dove andare. Francesco si morde un labbro, stringendo i pugni, le braccia rigide lungo i fianchi.
- Una rottura di coglioni, vero? – chiede una voce conosciuta alle sue spalle. Francesco si volta e si stupisce di trovare un volto al quale fatica a ricondurre quella voce; è stato il poliziotto che ha fatto da autista al procuratore Roja a parlare, ma Francesco ci mette un po’ a capire perché gli pare di conoscerlo eppure gli pare anche di non averlo mai visto.
- Sartoretti… - sussurra stupito, - Andrea! Cazzo, sei tu!
Sul volto del poliziotto si dipinge un’espressione incerta, e Francesco lo osserva inarcare un sopracciglio quasi indispettito prima di accendersi della stessa luce che ha illuminato lui poco fa.
- Montanari! – esclama, aprendosi in un sorriso, - Cazzo, sono passati, quanti, mille anni?
- Cazzo sì, quasi non ti riconoscevo, co’ ‘sti capelli corti… - sorride, battendogli una pacca sulla spalla, - Anche tu sei entrato in polizia?
- Non ne sono mai uscito. – risponde lui, scrollando le spalle, - Il servizio militare mi ha insegnato tante cose, ma la più importante è che girare con una pistola attaccata al fianco è sempre meglio. E per ottenere questo o diventi criminale, o diventi poliziotto. La seconda opzione mi è sembrata la migliore.
- Sei rimasto il solito coglione. – ride Francesco, mentre Andrea si stringe nelle spalle come a schernirsi per un complimento immeritato.
- E tu, fammi indovinare, sei sempre il solito affamato di giustizia, eh? – lo prende in giro, e tocca a Francesco stringersi nelle spalle, stavolta. – Te sei nato nel periodo sbagliato, fattelo dire. – commenta Andrea, ridendo.
- O forse in quello più giusto possibile. – suggerisce lui, ravviandosi i capelli ormai fradici lungo una tempia mentre la pioggia si fa più insistente.
- Allora! – lo richiama a gran voce Roja, andandogli incontro, mentre Andrea si fa automaticamente da parte in un borbottio rancoroso, - Visto che nessuno qua intorno sembra avere una cazzo di idea plausibile sul perché questo povero disgraziato debba essere stato giustiziato e poi lasciato qui in bella mostra senza neanche fare lo sforzo di tirargli una manciata di terra sul muso, sentiamo che ha da dire il nostro commissario a riguardo. – conclude, fermandosi di fronte a lui e scrutandolo con interesse al di là degli occhiali scuri e della palese barriera ideale che formano le sue braccia incrociate sul petto.
Francesco si schiarisce la gola e lancia un’occhiata a Jesus, che ricambia con una scintilla di panico puro nel fondo degli occhi verdi.
- Io credo che sia un avvertimento. – dice quindi, sospirando pesantemente senza stupirsi neanche un po’ quando, alle spalle del sostituto procuratore, Jesus si colpisce sulla fronte col palmo della mano bene aperta, lasciandosi sfuggire dalle labbra un mugolio straziato.
- Un avvertimento? – chiede Roja, inarcando un sopracciglio, - E di chi? E per chi?
- Questo Infascelli… - spiega lui dopo aver racimolato abbastanza fiato e abbastanza coraggio, - non è un tipo conosciuto. Non c’è motivo per cui avrebbe dovuto essere lasciato a morire in maniera così plateale, per strada, senza occultamento. È molto probabile che si fosse messo a trafficare per fatti suoi, alle spalle di qualcuno di più importante. E questo qualcuno di più importante potrebbe aver pensato di sistemare lui per dare l’esempio a tutti gli altri. Non so se mi spiego.
- Non ti spieghi no, Montanari. – ribatte istantaneamente Roja, così poco impressionato dal suo sproloquio da fargli venire voglia di infilarsi sotto il letto a piangere, come faceva da piccino quando credeva di averne combinata una dopo la quale suo padre non avrebbe proprio potuto ignorarlo, e invece puntualmente suo padre continuava a guardargli attraverso come se non ci fosse. – Stai insinuando cosa, che ci sia un qualche potere occulto che governa Roma dal sottosuolo, che sparge morti a destra e a manca per tenere sotto controllo i traffici illeciti? E che prove hai