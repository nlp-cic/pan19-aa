stava a pochi metri dalla Campana.

Triska lo vide e sobbalzò. Aveva letto diversi capitoli della Tradizione del Regno, e sapeva che una visita del Corvo non significava mai nulla di buono.

Il Corvo stava ritto sulle zampe, l’armatura dorata che riluceva sotto i raggi fragili del sole della valle. Osservava con seriosa autorità i villici che gli si erano radunati intorno, e scrutava nel profondo delle loro anime con gli occhietti svegli. Quando alla fine si decise a parlare, spalancò le ali con grande solennità.

« Salve a tutti », disse, la voce limpida di uomo nel fiore degli anni, « La pace sia con voi », aggiunse, facendo un breve inchino con il capo. Gli abitanti di Gorgheggio risposero con profondi inchini, bambini compresi, esclusa Esmeralda che invece incrociò le braccia all’altezza del petto, nel saluto tipico da Ufficiale a Ufficiale. « Sono stato inviato, in conformità con la Tradizione, da Sua Maestà Laridde l’Onesto per portare voce delle sue decisioni in ogni paese del grande Regno. » Fece una lunga pausa, passando con lo sguardo su tutti gli astanti, uno per uno, prima di proseguire. « Il Regno è in guerra, fratelli e sorelle. Una guerra in cui siamo stati coinvolti a tradimento, senza che fossimo noi a iniziarla, una guerra che mette a rischio le vite di tutti gli abitanti della nostra gloriosa nazione. Una guerra da cui potremmo tuttavia trarre molto beneficio, qualora la vincessimo, ed è innegabile che le forze armate del Regno siano di gran lunga superiori a quelle dei nostri nemici. Un futuro luminoso ci aspetta, fratelli e sorelle. Al prezzo, tuttavia, di un rischio prossimo molto alto, soprattutto nei paesi come il vostro, ai confini del Regno. » Il Corvo richiuse le ali, senza smettere mai di osservare la platea con un misto di orgoglio, gravità e condiscendenza. « Per questo motivo, da oggi a Gorgheggio di Sopra verrà assegnato un Mago da Battaglia, un membro del Regio Esercito che vi difenderà dagli attacchi dei nostri avversari. Per la gloria, fratelli e sorelle. Per la gloria e la pace! »

A malincuore, Esmeralda ripeté l’ultima frase. Il resto dei presenti tacque, un silenzio gravido di dubbi, preoccupazioni e sospetti. Nessuno di loro, tuttavia, li espresse finché il Corvo non ebbe salutato e non se ne fu andato, sparendo nel cielo ormai limpido.

La prima a farsi avanti fu Vasti, una coetanea di Esmeralda, che teneva in braccio un neonato avvolto nelle tradizionali fasce giallo cenere.

« Io non gli credo » disse, spavalda, stringendo a sé il bambino. « Al Regno non interessa un fico secco del nostro paese, non vedo perché spostare una risorsa preziosa come un Mago da Battaglia dall’esercito solo per proteggerci. Da chi, poi? Contro chi siamo in guerra? »

Esmeralda rispose al suo sguardo inquisitorio con un sospiro. « Non guardarmi così, Vasti. Sai bene che non è colpa mia. Non ne sapevo nulla. »

Dietro Vasti, Pater scosse la testa. « Ha ragione, Vasti. Gli alti Ufficiali del Regno guardano agli Ufficiali inferiori, come Esmeralda, con lo stesso rispetto che riservano a noi. Non l’hanno di certo avvisata prima. » Rifletté qualche secondo. « Per quanto riguarda la guerra, è probabile che si tratti del Paese Libero di Arcade, che condivide i Monti dell’Ira con il nostro Regno. Tuttavia, non riesco a capire per quale motivo possa averci attaccato… »

« Non mi interessa », si fece avanti un uomo più anziano di Vasti, Caris, « Io non ho intenzione di ospitare un Mago da Battaglia qui. La magia porta solo guai. Non ne abbiamo alcun bisogno. »

« Temo che non abbiate scelta. »

Il silenzio calò sul tetto.

La voce giunse da dietro la Campana, dall’angolo rivolto verso la valle della casa di Esmeralda. La figura che ne era proprietaria emerse da un lieve bagliore, che svanì in meno di un secondo. Era un uomo giovane, più giovane di Esmeralda, alto e dal fisico scolpito, avvolto in un’armatura simile a quella del Corvo. Lo stemma sul petto non lasciava adito a dubbi: era un membro del Regio Esercito. In mano reggeva un volume dalla copertina intarsiata, simbolo del potere dei Maghi. A colmare la misura, gli occhi grigi come il fumo e il tatuaggio circolare sulla spalla destra.

« Gli emendamenti del Sovrano non sono oggetto di discussione » proseguì il Mago da Battaglia, scostandosi un ciuffo di capelli neri dagli occhi. « Il mio nome è Daniel, Mago da Battaglia del Nono Reggimento, e fino a ulteriore ordine vivrò con voi. Credetemi, preferirei l’esilio, ma ho tante chance quante voi di oppormi ad un comando superiore. Anzi » con una mano guantata si massaggiò la spalla destra, « decisamente di meno. »



Corde di cura

Che in Triska ci fosse qualcosa di magico era noto al più degli abitanti di Gorgheggio, ma non era il “magico” sapientemente infilzato su pagine ingiallite dalla penna di studiosi di Magnatorre. Era un magico più magico, più astratto e immateriale, come una nuvola color mistero che orbitasse intorno al capo della bambina. Era un misto di superstizione, benevolenza e ingenuità