tardi. Invece, essendo una persona dalla proverbiale bocca larga, si ritrovò a sputare fuori uno sprezzante "Newton Geiszler".  Fu così che dovette far ritorno al proprio dormitorio perseguitato da un’odiosa filastrocca che gli risuonava nella mente: "Hermann e Newton seduti sotto a un pino, si guardano negli occhi e si scambiano un bacino".  //2004 «Hermann.» «Newton.» Sei lettere pronunciate con voce insicura. «Mi vergogno.» «Ne abbiamo già discusso, ma te lo dirò ancora una volta: secondo me ti dà un’aria distinta.» «Ho quindici anni, non dovrei avere un'aria distinta,» replicò Hermann, piatto, lo sguardo perso nel vuoto. «D'accordo, senti questa: potrai usarlo per picchiare la gente senza ricevere una punizione.» «Secondo quale assurdo principio?» chiese lui, stavolta con un'ombra di divertimento.  «Perché potresti sempre dire "oh, scusa, mi è sfuggito di mano il bastone… stavo scivolando e si è casualmente schiantato sulla tua schiena,"» rispose Newton sedendosi accanto a lui sul lettino dell’ospedale. Hermann rise per la prima volta dopo tanti, interminabili giorni, e a Newton si scaldò il cuore.  «Stavo pensando a una cosa,» disse, sicuro di sé. «Qui non ha funzionato nulla, ma c'è sempre la medicina babbana.» «Mio padre non mi permetterebbe mai di affidarmi alle cure dei Babbani. Sai che opinione ha di loro.» «Tuo padre è un idiota.» «Concordo.» «Quando saremo diplomati ti porterò al miglior ospedale babbano della Terra. Se non altro penso che riusciranno a diagnosticarti qualcosa, anziché darti in mano una stampella con la scusa che sei refrattivo alla magia curativa superiore.» «Grazie,» sussurrò Hermann senza guardarlo, perché gli occhi gli si erano fatti lucidi, quindi si ostinava a fissare le proprie gambe nude menomate da un bolide molesto durante una partita di Quidditch.  Ricordava di avere il Boccino quasi in pugno, lo vedeva guizzare disperato davanti a lui. La distanza che li separava si accorciava col passare dei secondi, ma poco prima di afferrarlo c’era stato uno schianto terribile a livello del bacino, così forte che gli era parso che le ossa si frantumassero all'interno del suo corpo. Poi era svenuto. Non ricordava la caduta di sessanta metri, e aveva saputo solo in seguito che il gioco era stato annullato per la scorrettezza di un battitore che aveva colpito il bolide senza rispettare la distanza di sicurezza, rendendo lo scontro inevitabile. Le conseguenze erano state così gravi che era stato trasferito d'urgenza in una clinica specializzata, ma anche lì non c'era stato nulla da fare. Newton gli si avvicinò, cauto, mentre Hermann si asciugava gli occhi umidi con un mezzo sorriso.  «Che c'è?» gli chiese. Quando nel voltarsi si rese conto di riuscire a distinguere con estrema precisione le sfumature negli occhi dell’amico. «Sai benissimo cosa sto per fare,» rispose lui con un filo di voce, le guance scarlatte, lo sguardo abbassato sulle labbra di Hermann. «Posso?» «Credo... credo di sì, cioè-» farfugliò, ma le parole gli morirono in gola quando Newton decise di baciarlo, impacciato come solo un quattordicenne può essere, col cuore che scoppia. Passarono solo pochi secondi, ma ad entrambi quel momento sembrò durare un'eternità, un'eternità fatta di calore, labbra collegate da un lieve contatto, di respiri trattenuti perché le carte in tavola sarebbero cambiate una volta separati e prolungarono quella splendida stasi prendendosi per mano. Poi Newton appoggiò la fronte contro la sua, il fiato corto per l'emozione. Lo guardò negli occhi. «Questo vuol dire che ora stiamo assieme?» Hermann aveva le guance scarlatte e deglutì quando si ritrovò a rispondere un «sì» flebile. Il viso di Newton si illuminò di un enorme sorriso spontaneo di sincera felicità e scoppiò a ridere dall'emozione mentre un velo di lacrime si raggruppava agli angoli degli occhi strizzati dall'ilarità. Se li asciugò in fretta sulle maniche e deglutì nervoso quando incontrò di nuovo il viso di Hermann, disteso in un'espressione che non gli aveva mai visto addosso. Sereno. «Chi l'avrebbe mai detto?» chiese Hermann in una domanda retorica, strofinando il palmo della mano di Newton col pollice della sua, come per assicurarsi che fosse reale.  Newton tirò impercettibilmente su col naso prima di rispondere: «Chiunque, a quanto pare. Qualcuno ha anche cercato di predire l’inizio della nostra relazione con la lettura delle foglie di tè, ma i fondi continuavano a dare risultati diversi e così hanno lasciato perdere.» Nulla tirava fuori la cattiveria da Hermann quanto la menzione di pratiche che riteneva infinitamente stupide, come la Divinazione: «Immagina la faccia di quegli idioti quando entreremo nella Sala Grande tenendoci per mano,» disse con una certa perfidia, e Newton scoppiò a ridere.  //2005 «Hermann!» «NEWTON!» Sei lettere urlate con rabbia, ma anche paura. «Rilassati, Gottlieb,» rise Tendo Choi in tono bonario allontanando le labbra dal microfono col quale stava facendo la cronaca della partita. «Il piccoletto è in gamba, non ti preoccupare.» Hermann ingoiò la replica amara che gli era salita in gola e si limitò a tenere lo sguardo truce