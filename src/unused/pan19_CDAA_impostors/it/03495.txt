“Perché...ti ho visto. Eri – in un ricordo di quel Leaper. Prima dell'Undertale. Prima ancora di Parc Monceau. Qualcosa l'hai fatto. Devi averlo fatto.”


Beh, in effetti ti ho sempre tenuto da parte i cerotti blu, da quel giorno in poi. Per quando sarebbero serviti.


La caduta cambia. Accenna ad un volo che prende nuovamente velocità, dovunque Rafael voglia portarlo stavolta.


Sono il tuo appiglio, Sadir. 



Cercali.


 

Forwarding jump.

Initiating pass sequence. Pass sequence successful. Initiating related search...

Opening memory cluster.


Sinchronizing...


 

 [ Fragmento B. Avistamiento Fantasma. Junio. Hace 7 años]

 

C'è una macchia sul vetro.

L'altro giorno ci aveva visto dentro un mare di vorticante sabbia, sferzata da un tifone in corso. Ieri, un'onda che nell'arricciarsi sembra quasi la chioma di una donna, tutta creste e spuma. Oggi è un globo, un punto cieco. Il fondo di un pozzo che attira il suo sguardo da ogni angolazione.

Di tanto in tanto il suo sguardo si allarga, vagando sull'immagine riflessa dalla finestra. Un volto dalla pelle di zucchero bruciato, con zigomi slanciati dalla perdita delle curve più morbide e rotonde dell'infanzia. Spalle ispessite da una crescita vertiginosa, improvvisa – ha quasi raggiunto Ulysses, con questa. Capelli fulvi, increspati dalle ventate umide che arrivano dal canale dello slum là sotto.

Prende le distanze osservandosi, cercando di cogliere ogni dettaglio cangiante di fattezze destinate a svanire in pochi anni di adolescenza, ma per quanto si sforzi di concentrarsi sull'immagine d'insieme è sempre la macchia a vincere. A chiamarlo indietro, sovrapposta al suo occhio sinistro. Disegna un'orbita accecata. Come un buco di pallottola, come una bruciatura.

Oggi, non riesce a guardarla senza pensare che questa è una giornata più storta di altre.

“Ehi,” saluta, quando un'ombra si allunga nel riflesso. “Ce ne hai messo di tempo.”

“Ho fatto il giro più lungo. Non volevo ci seguissero.”

Chandresh salta giù dalle scatole ammonticchiate al chiudere uno degli angoli della piazza, nient'altro che una serie di sagome sfocate sul vetro.

Per guardarlo bene, deve girarsi. In realtà è arrivato prima di quanto mi aspettassi, si ritrova a pensare. E ancora. Se glielo dicessi risponderebbe che lo sa.

“Ci mancherebbe solo quello,” mormora, invece, tirando un calcio ad una lattina mezza accartocciata. La latta rimbalza sul muro, spargendo gocce incolori di una bibita rimasta a imputridire sotto il sole. “Coronamento perfetto di un pomeriggio del cazzo.”

Chanda lo raggiunge con uno sbuffo. Ha abbandonato l'accento e perso clamorosamente la timidezza: le imprecazioni lo divertono, per quanto da lui si sentano di raro.

“Puoi tornare, se vuoi. Se ne sono andati. Ulysses li ha accompagnati a parlare altrove.”

“Frega niente.”

“Sicuro?”

“Non mi va.”

“Allora ho fatto bene a grattare qualcosa in cucina.” Senza insistere, Chandresh si sfila dalla spalla lo zainetto. In un giro di zip, si vede consegnare una bottiglietta di metallo, trasudante condensa. “Tè freddo. Per l'umore. Tra il caldo e l'arrabbiatura potrei cuocerti un uovo in testa.”

“Ah – ah. Simpatico. Hai anche qualcosa da mangiare, in quella borsetta da Mary Poppins?”

Altro giro di zip. Un fruscio.

Acchiappa al volo un portamonete con una stampa commerciale spiattellata sulla stoffa bluastra – uno dei tanti souvenir degli sponsor del Tournesol. Aziende e istituti professionali che sperano di raccattare i tecnici del domani tra le fila di orfani scaricati sulla porta di Ulysses. Dentro, un piccolo gruzzolo di crediti.

“Comprati un gelato. Ti lamenti sempre che quello della mensa fa schifo.”

“Sembri mia nonna, Chandresh.”

“Meglio una nonna che un pappone,” è la pronta replica, schiusa con un sorrisino minimo. Chanda è fatto così, pronto a prendere le cose serie con una leggerezza disarmante. In questi sette anni, le uniche volte che ha attinto al proprio passato sono state occasioni per smontarlo. Pezzo per pezzo, armato di sarcasmo. “Mi sento generoso, per stavolta puoi perfino prenderti delle sigarette. Basta che ti sciacqui la bocca prima di rientrare e non mi impuzzi di fumo.”

“Addirittura? Che concessione, ragazzi. A casa dev'essere proprio andata da culo.” Pausa. I pensieri lo assalgono a frotte, non molto diversi dallo stormo di passeri spaventati dalle attenzioni di un gatto, su una grondaia. Diapositive dei giorni passati. “L'hanno...portata via, vero? È andata.”

Chanda preme le labbra fino a farle scolorire. Un sì che non necessita di essere pronunciato.

Stringe la bottiglia. La condensa gli sgocciola lungo il polso.

“Lauren.” Pronunciarne il nome lo rende molto più reale. Le scritte che l'hanno sorpresa a dipingere sui muri, sporca di vernice fino ai gomiti. Le buste vuote seppellite sotto le siepi del giardino. L'hovercraft dell'assistenza sociale, e l'agente S.A.B.R.E in uniforme blu mandato a prenderla in consegna. Lauren. Andata. “Ce l'aveva quasi fatta, a darne fuori.