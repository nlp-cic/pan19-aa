chiese come stava. Poe non osò guardarla negli occhi, quando mentì, dicendo che stava bene. Leia non mostrò alcuna emozione, se anche aveva riconosciuto la bugia.
     Gli chiese se si sentiva pronto per incontrare Luke, come lo chiamò in maniera informale lei, e lui mentì di nuovo, dicendo di sì. Quando l’uomo entrò nella stanza, la donna non uscì, ma rimase a pervisionare.
     «È bello vederti sveglio, Poe Dameron.»
     Poe cercò di reprimere il brivido che gli percorse la schiena, quando il Jedi si avvicinò al suo letto. Si sforzò con tutto il suo corpo di non farsi vincere dal terrore che gli stava facendo scoppiare la testa, una voce insopportabile e muta che gli urlava di uccidere o scappare, di allontanarsi dal pericolo il più velocemente possibile.
     «Anche ieri ero sveglio.»
     «No, non lo eri. Non era la tua mente, quella di ieri. Oggi sei tu per davvero.»
     Il pilota si arrischiò ad alzare lo sguardo, incrociando gli occhi azzurri dello Jedi. Deglutì.
     «Mi dispiace», disse con voce flebile, «per quello che è successo ieri».
     «Non è stata colpa tua. Sono qui per spiegarti quello che penso ti sia successo.»
     Luke gli disse che, a suo parere, quando Ben gli era entrato in testa (a Poe si seccò la gola) , molto probabilmente era andato così a fondo tra i suoi pensieri (a Poe cominciarono a tremare le mani), l’aveva invaso in una maniera così intima (Poe strinse i pugni così forte che le unghie gli premettero sulla pelle e il dolore lo tenne lucido), che tra loro si era formato una sorta di legame. Di solito un legame si forma tra Maestro Jedi e Allievo e neanche in ogni occasione: il collegamento che si era presumibilmente creato tra Ben e Poe (Poe chiuse gli occhi, respirando a fondo) era qualcosa di diverso, di malato, di sbagliato, qualcosa che aveva permesso al primo di istigargli delle paure insensate o, forse, di riversargli inconsapevolmente le proprie - come se Ben avesse avuto paura del suo vecchio Maestro e avesse temuto i fruitori della Forza che sarebbero venuti dopo di lui e che, come poi era successo sulla Starkiller, l’avrebbero sconfitto - come se queste paure fossero diventate quelle di Poe, senza che lui potesse controllarle.
     «Tuttavia», disse Luke, «è incredibile come tu sia riuscito a spezzare tutto questo».
     «Spezzare?»
     Il Jedi si lisciò la lunga barba bianca, perso nei suoi pensieri.
     «Rey ha percepito l’oscurità attorno alla tua mente, come delle catene. Sembra che tu abbia rotto quelle catene.»
     Poe si guardò le mani, i segni rossi sui palmi ancora doloranti, per quanto aveva stretto i pugni, poi si sfregò la faccia, come a cercare di svegliarsi da un brutto sogno.
     «Io però ho ancora paura.»
     «È normale: non puoi vincere la paura dal nulla, devi lavorarci sopra. Però hai fatto il primo passo verso la luce, o forse è stata Lei stessa a condurti sulla strada giusta.»
     «Lei? La luce?»
     «La Forza.»

 




__________





         Non fu facile per Poe far sparire del tutto i suoi timori, forse, nel profondo, ci sono ancora. Eppure si impegnò al massimo per controllare i propri atteggiamenti in presenza di Rey o del suo Maestro, o anche solo quando venivano menzionati. Accadde più volte che non ci riuscisse, che reagisse male, ma in un modo o nell’altro riprese sempre il controllo, spesso aiutato da Finn, spesso da solo.
     In un primo periodo Leia gli propose di prendersi una licenza, ma lui rifiutò, affermando che il lavoro lo aiutava a scacciare i pensieri. In effetti aiutava, ma una volta si era trovato così distratto che, quando Rey si era avvicinata troppo silenziosamente, lui in qualche modo l’aveva percepita e le aveva urlato, letteralmente, di non entrare nella sua cazzo di testa. Si era poi scusato subito, continuando a farlo per giorni, fino a che lei non aveva sbuffato e gli aveva tirato uno schiaffo, esclamando che doveva smetterla di scusarsi per qualcosa di cui non aveva colpe.
     Quando Poe aveva raccontato a Finn dell’episodio, il soldato aveva preso le parti di Rey, dicendo che se Poe avesse dovuto scusarsi, allora Finn avrebbe dovuto farlo ogni volta che faceva qualcosa di convenzionalmente strano, dopo che gli era stato insegnato a quel modo per tutta la vita dal Primo Ordine. Poe stesso gli aveva detto di smettere di farlo, perché non aveva chiesto di ricevere quei condizionamenti, non aveva colpe.
     Poe non aveva colpe, per quello che aveva subito.

 




__________





         Guarire è difficile.
     Si pensa che con la giusta tecnologia medica tutto sia fattibile, che nessuna ferita sia incurabile: Finn è un ottimo esempio di questa teoria. La sua schiena era stata lacerata e la sua possibilità di tornare a camminare era a una percentuale così bassa che tutti avevano temuto il peggio, eppure era lì, in piedi di fronte a Poe, mentre si scontravano nella palestra della Base solo perché il ragazzo aveva bisogno di sfogare i muscoli, dopo così lungo tempo di forzato riposo, e perché il pilota non era mai stato in grado a dire di no a una qualunque sua richiesta. Erano entrambi sudati