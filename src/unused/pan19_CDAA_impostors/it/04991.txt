familiare. Aveva la risposta al mistero sulla punta della lingua, ma si rifiutava di riconoscerla. Non era possibile. Si stava sbagliando. Doveva aver capito male. Forse aveva letto troppo, e si era riempita la testa di idee strane. Si trattava di Korra, dell’Avatar, non della protagonista di un romanzo.

L’uomo sospirò. «Per quanto sia piacevole la tua compagnia, devo rientrare».

Un fruscio di stoffa e Korra sbuffò. Forse Jinora avrebbe fatto meglio a tornare in camera. Ma il nome era lì. Aveva solo bisogno della giusta molla che lo facesse saltare fuori.

«Non fare quella faccia, Avatar, non ho altro tempo».

Avatar. Jinora aprì la bocca. Se gli altri discorsi non le sembravano familiari con quella voce, quel titolo pronunciato in quel modo le ricordava qualcosa, qualcuno che aveva sentito.


Oh.


«Ecco che–»

Jinora sapeva chi era nella stanza di Korra. Un verso strozzato le sfuggì dalla gola.

Oh no. Jinora si alzò in aria e si appiattì contro il soffitto, tra una trave e l’altra, premendo le labbra una contro l’altra. Fa’ che non se ne siano accorti, fa’ che non se ne siano accorti!

La porta scorrevole si aprì e Korra, avvolta nel lenzuolo, tirò fuori la testa. Jinora trattenne il fiato. Qualcosa sul pavimento attirò la sua attenzione. Per gli Spiriti, era una stupida!

Il libro. Il libro le era caduto quando si era lanciata verso il soffitto.

Korra sembrava concentrata più sul corridoio che allo spazio davanti a sé: come al solito prestava attenzione ai dettagli sbagliati. Forse non si sarebbe resa conto del volume davanti a lei. Per una volta, il paraocchi che Korra indossava e che le rendeva difficile imparare l’airbending si sarebbe rivelato utile.

Jinora lanciò un’occhiata nella stanza e dietro la porta lo vide. La maschera bianca, con l’eterno ghigno scolpito nel legno e il sole rosso sulla fronte.


Amon.


Amon puntò lo sguardo sul libro e risalì, su, sempre più su, finché gli occhi, chiarissimi anche all’ombra della maschera, non si fissarono in quelli di Jinora.

Jinora si morse il labbro.

Amon avrebbe denunciato la sua presenza a Korra. E Korra se la sarebbe presa con lei. Forse Amon le avrebbe rimosso il bending per zittirla. O l’avrebbe portata via. O forse–

«Chiudi. Potrebbe essere stato solo uno di quei lemure che infestano quest’isola» disse Amon, in un sussurro. Ora, con la maschera davanti alla bocca, lo riconosceva: la voce era proprio quella che si sentiva alla radio.

Korra girò la testa verso di lui e scrollò le spalle. Poi chiuse la porta e Jinora attese, attese di sentire Amon dire a Korra quel che aveva visto, di sentirlo andare via, di sentire Korra riaprire la porta e scoprirla tra le travi di legno. Ma non accadde niente di tutto ciò. Un verso sorpreso di Korra e un fruscio di stoffa furono l’unica cosa che provenne dalla stanza.

Jinora atterrò con l’aiuto dell’airbending, recuperò il libro da terra e volò indietro, in camera sua.

 

 

Jinora portò la tazza di the alla bocca e soffiò sopra, piano. Non aveva chiuso occhio, non era neanche riuscita a concentrarsi sulla vita di Yangchen. Avrebbe ricominciato il libro da capo, quella sera, perché le cinquanta pagine che aveva letto– no, sfogliato quella notte non le erano rimaste impresse. La maschera col sole rosso le occupava i pensieri. Lui l’aveva vista. Lui l’aveva vista e non aveva detto niente a Korra. Almeno, non mentre Jinora era rimasta in ascolto.

Korra entrò nella sala da pranzo, le braccia in alto e con uno sbadiglio.

«Buongiorno!»

Solo allora Jinora notò che era da un po’ che Korra era di buon umore la mattina. Molto strano, considerando che agli inizi non faceva che lamentarsi che “le mattine sono malvagie”. Se prima Jinora aveva ignorato la cosa – Korra doveva pur abituarsi agli orari del tempio a un certo punto, no? – ora si chiedeva se il motivo non fosse un altro. O se non stesse esagerando lei ad analizzare dettagli insignificanti.

«Buongiorno, Korra» la salutò Tenzin, da sopra il giornale.

«Non mangiare troppo, o durante meditazione ti addormenti, come Meelo» disse Ikki, e ridacchiò.

Meelo le mostrò la lingua, Korra sorrise e si lasciò andare sul cuscino, con poca grazia. Jinora sollevò il libro dal tavolo e lo tenne davanti al viso, per quanto fosse ferma alla stessa pagina dall’inizio della colazione.

«Qualche notizia interessante?» chiese Korra a Tenzin, riempiendosi il piatto.

Tenzin grugnì, le sopracciglia aggrottate. «Pare che gli Equalist abbiano catturato una ventina di membri di Agni Kai, questa notte».

Jinora lanciò un’occhiata al viso di Korra, oltre il libro.

«Non riescono a star buoni, eh» borbottò Korra, poggiando il piatto davanti a sé.

«Tarrlok continua a insistere per attirare ancora più potere nelle sue mani e presto finirà per ottenerlo, se continuano così. Mi chiedo se gli Equalist stiano cercando di provocarlo per dimostrare che il bending è malvagio o se