mostruosità, irrigidendo la mascella e impallidendo.

Stiles si schiarì la voce e rimise l’oggetto in tasca. «Ok, niente musica. Il silenzio è sottovalutato, del resto».

Derek trasse un respiro profondo, tornando a fissare la strada davanti a loro, ma tenendo le mani molto strette sul volante. «Scusa. È che hai armeggiato con il tuo iPod anche allora e…»

Stiles annuì di nuovo. «Ho capito, pessima tempistica». Appoggiò il gomito contro il finestrino. «Possiamo però parlare di musica, no?» Derek annuì, sembrò finalmente rilassare le spalle. «Stavolta potremmo fare al contrario, potrei essere io quello a dire secondo me che tipo di musica ascolti» propose.

Derek sbuffò un sorriso scuotendo la testa. «Sono davvero curioso di sentire la tua risposta».

«Uhm» ci rifletté sopra Stiles, osservando il suo profilo e tenendo la fronte aggrottata, «secondo me sei un tipo da vecchi classici rock degli Anni Settanta e Ottanta» decretò.

Derek scoppiò a ridere, e fu una cosa tipo bellissima, che fece delle robe strane al cuore e allo stomaco di Stiles. «Me l’aspettavo una risposta simile, lo credono in tanti».

Stiles arricciò il naso e ostentò delusione, sbuffò un lamento. «E io che pensavo di essere fantasioso e intuitivo».

«Amo le giacche scure e di pelle, ma questo non vuol dire che sono uno stereotipo che cammina».

«O almeno non sempre» lo corresse Stiles, ironico.

Lui gli rivolse uno sguardo scettico inarcando un sopracciglio.

Stiles gli ribatté roteando gli occhi. «Andiamo, che tipo di musica ascolti?»

«È più facile dire quale genere non mi piace» precisò, «perché ascolto più o meno di tutto: non ho dei gusti molto definiti».

«Meglio avere dei gusti non definiti, che avere dei gusti di merda» osservò Stiles solenne.

Fu il turno di Derek di roteare gli occhi. «Non mi piace la vecchia musica country e la dubstep».

«Questo perché sotto-sotto sei una persona normale anche tu: a nessuna persona normale piace la vecchia musica country e la dubstep. Ti faccio notare che Araya Calavera dirige uno pseudo night club».

Derek trattenne malamente una risata. «Non sono neanche un grande fan della house, o della musica troppo urlata».

Stiles sospirò lasciando scivolare più giù la schiena contro il sedile. «Penso di non essere anch’io un grande amante della musica da club. Sai» iniziò a gesticolare vago, «quando ho iniziato il college, credevo che per un po’ avrei avuto anch’io la mia fase in cui ci si diverte passando da una festa all’altra». Schioccò la lingua scuotendo la testa. «Invece le cose non sono andate così: Debbie ha dei problemi con gli spazi affollati, e Paul non è che possa proprio godere della musica» ironizzò, «quindi quando usciamo tutti insieme, più che altro passiamo la serata seduti in qualche locale a bere qualcosa, non andiamo mai in posti strapieni di persone e dove si balla soltanto, per non escludere nessuno di noi».

«È un dettaglio della vita da college che ti è mancato?» gli chiese curioso.

«Nah, meno di quanto avessi mai immaginato» confessò sospirando. «Prima di incontrare i ragazzi credevo di avere bisogno di divertirmi un po’, dopo ho capito che invece avevo solo bisogno di avere la solida certezza di non essere mai da solo, neanche se lontano dal branco».

Derek abbozzò un sorriso malinconico, fissando la strada. «Grazie a loro ti vedo più in te e più misurato di quanto lo saresti se avessi vissuto attaccato a me come immagino».

Stiles stava per aprire bocca e dirgli che questo non poteva saperlo per certo, ma si rese conto che in effetti Derek dentro alla propria testa aveva una versione dei fatti in cui Stiles aveva vissuto dipendendo da lui. «Quindi…» ed esitò appena, «sono meglio senza di te?» domandò con un pizzico di amarezza.

Derek non lo guardò in faccia, deglutì a stento. «No, sei meglio con più persone nella tua vita».

Quella non fu una vera e propria risposta, ma comunque Stiles capì che fosse meglio passare a un altro argomento; si schiarì la voce. «Mi è sembrato di capire che hai viaggiato spesso da Beacon Hills a New York e viceversa…» insinuò.

L’espressione di Derek si ammorbidì e si velò un po’ di malinconia. «Sì, con Laura. Andavamo a trovare Peter in clinica, di tanto in tanto».

Stiles annuì inespressivo quanto sarcastico. «Quando Peter non era altro che uno zombie in stato catatonico: bei tempi».

Derek gli replicò sullo stesso tono. «E non dimenticare che nel frattempo stava anche progettando lo sterminio di massa della popolazione sovrannaturale di Beacon Hills».

«Vero, dei giorni assolutamente da sballo» assentì teatrale. «La chiave con cui l’hanno rinchiuso a Eichen House è andata persa, vero?»

«È introvabile».

«Bene».

Pur continuando a fissare entrambi la strada davanti a loro, all’unisono sbuffarono una mezza risata isterica e complice.

«A proposito di musica e di viaggi in macchina» riprese a parlare Derek, tornando a sorridere nostalgico, «Laura aveva un vizio: visto che in queste