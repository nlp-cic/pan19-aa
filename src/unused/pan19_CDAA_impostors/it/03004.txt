da tempo che ha sempre questo sorriso quando pronuncia il mio nome. O forse cerca solo di essere gentile e cortese, e io com'è mio solito fraintendo le cose, non saprei. 

Non so quasi nulla di lui, a parte che è bello come un dio sceso dal cielo, che fa l'avvocato e che ha un esercito di parenti femmine. Ogni qual volta che ordina da me un mazzo di fiori, mi racconta a quale delle sue numerose cugine, zie o sorelle sia destinato, come se si sentisse in dovere di giustificarsi davanti me, come se volesse in questo modo farmi capire che i fiori non sono per la sua ragazza. E poiché non l'ho mai visto con nessuna, forse una ragazza non ce l'ha proprio. Mi vergogno un po', ma lo devo riconoscere, mi piace pensare che sia così, perché se uno come lui non ha una ragazza, probabilmente le femmine non gli interessano, e allora potrei magari avere una chance con lui... se fossi l'ultimo uomo rimasto sulla terra, insomma, una piccola chance.

Ma a chi la voglio raccontare! Gli starò pure simpatico, ma non potrebbe provare nulla verso uno sfregiato come me. E chi potrebbe? Questa maledetta cicatrice fa bene il suo dovere, ogni volta che mi guardo allo specchio, ogni volta che la sento incresparsi mentre sorrido, mi ricorda quanto debole e patetico sono. Mi ricorda che quando, tanto per cambiare, mi sono aperto con una persona a me non indifferente, lo sbaglio mi era costato caro. Davvero troppo caro: quattro giorni in rianimazione a lottare tra la vita e la morte, poi un mese in ospedale ad aspettare che le ossa rotte e le ferite fossero guarite. Ma una di quelle ferite mi ha lasciato un segno indelebile che da allora mi fa da guardiano, non mi lascia più commettere lo stesso errore.

"Buona sera, signor Teo!"

 

"Allora, oggi è San Valentino! Hai dei programmi? Lo festeggi con una bella ragazza... o un ragazzo?"

Trattengo il fiato in attesa della sua risposta. Cioè, delle risposte, visto che sono riuscito a infilare due domande di pari importanza in una sola. Lo guardo cercando di non sembrare troppo interessato perché... Ma davvero, perché? Perché ho una deformazione professionale ormai – fingere in ogni situazione, che potrebbe sempre venire utile per fregare le controparti. Ma lui non lo è, lui non è la parte avversaria, lui è... il mio angelo. Il mio dolce e bellissimo angelo che alza su di me uno sguardo triste e abbattuto più che mai e scuote la testa rassegnato.

 

"No. Non è una festa per me, solo tanto lavoro in più, non che mi lamenti chiaramente".

Dio fa che non mi faccia altre domande così imbarazzanti, vorrei sprofondare!

 

"Niente appuntamenti galanti dunque? Non ti crucciare, arriverà il tuo momento!"

Che consiglio banale, era meglio se stavo zitto! Però devo avere anche la seconda risposta, perdonami, Angelo.

"Ma comunque, ipoteticamente, se ne avessi uno, un appuntamento intendo, sarebbe con una ragazza oppure..?"

Oh caspita, mai visto nessuno arrossire così violentemente! Gli sono addirittura venute le lacrime agli occhi... Ma che delicatezza, complimenti Teo!

"Scusami, non avrei dovuto ficcanasare!"

Mi giro e faccio per andarmene, dopo una figuraccia del genere sarà un miracolo se mi rivolgerà ancora la parola. Ma all'improvviso...

 

"Con un ragazzo... il mio fantomatico appuntamento sarebbe stato con un ragazzo".

Rispondere alla sua domanda mi era costato uno sforzo disumano, spero solo che la sua non sia stata una semplice curiosità. Si volta verso di me. Sembra contento... no, persino felice. Ok, ora anch'io avrei un paio di domande.

"E cosa mi dice di lei?"

 

"Vale anche per me".

 

"Cosa?"

 

"Cosa?"

 

"Intendevo l'appuntamento. Chiedevo se lei ha intenzione di festeggiare San Valentino con... una persona speciale?"

É in difficoltà? Cosa c'è, ora ha capito che la sua risposta potrebbe ferirmi e non vuole farlo, ma non può nemmeno mentire? Ha cominciato lui questo gioco delle domande personali, non dovrebbe lamentarsi se l'ho accettato!

 

"Oh quello... Non ne sono sicuro, ma lo spero. Devo ancora invitarlo, sai, tutto un procedimento: fiori, complimenti. Se poi mi dice di sì, avrò la fortuna di uscire con un ragazzo davvero speciale stasera".

O Dio, sembra quasi arrabbiato e anche deluso, ho intuito giusto dunque, non gli sono indifferente?

 

"Ah giusto, i fiori! Vuole ordinare un bel mazzo? Ha qualche preferenza sul tipo di fiori?"

Devo pure confezionare un bouquet per il suo spasimante! Degno finale per una giornata da incubo! Professionale, devo comportarmi in modo professionale, è un cliente come tutti dopo tutto.

 

"No grazie, non questa volta, ho già provveduto".

Cerco di parlare con una noncuranza ben calcolata mentre il piccolo mazzo di fiori bianchi che ho tenuto per tutto il tempo dietro la schiena mi brucia la mano. Chissà cosa gli passa per la testa, ma l'espressione del suo viso, tra l'offesa e il sollievo, è assolutamente adorabile.

 

"Capisco. Per un