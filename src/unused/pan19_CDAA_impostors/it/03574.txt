odore dell’erba si mischia all’odore del mare e Alessandro non trattiene un suono basso, di gola, di soddisfazione e voglia.

Luca lo guarda solo per un attimo, con un sorriso microscopico.

Alessandro si schiarisce la voce. Distoglie lo sguardo. Si sfila il pacchetto di sigarette dalla tasca, e con la mano destra ne batte il fondo contro le nocche della sinistra, con gentilezza, seguendo un ritmo dissonante che capisce solo lui.

Luca tende la mano libera, palmo all’insù, in attesa. Alessandro reagisce con mezzo secondo di ritardo. Estrae una sigaretta, passa la lingua di piatto sulla cerniera, e la carta si ammorbidisce sotto le sue dita. Alessandro disfa metà della sigaretta, e consegna il tabacco dorato a Luca.

Per tutto il tempo, Luca non emette suono. Arrotola il filtro, lo sistema in esatta corrispondenza con la cartina, poi rolla la canna a bandiera.

“Coatto,” gli dice Alessandro, scuotendo la testa per impedirsi di fissare il guizzo della lingua di Luca che scappa a leccare la striscia di colla. L’esatto contrario di quello che ha fatto Alessandro un attimo fa.

Alessandro fornisce anche l’accendino, e c’è il palazzo a ripararli dal vento, ma lui lo stesso circonda la fiamma nella coppa della mano libera. Luca si sporge verso di lui, la canna stretta tra le labbra, e lascia che Alessandro gliela accenda.

Luca schiude le labbra. Il fumo sale in languide spirali grigio-argento, diventa invisibile quando intercetta la luce diretta.

Alessandro conta. Sei mesi, suppergiù, dalla fine del set. Per cui, fai, un anno e mezzo che conosce Luca, anzi: un anno e mezzo da che ha trovato Luca.

C’è sempre stata una sorta di sensazione, con lui. Una scintilla in potenza, affannata, insoddisfatta, da cui Alessandro ha attinto a piene mani per costruire Vittorio, per conoscerlo, per amarlo. Li lega un piacersi troppo e troppo timidamente, che li fa restare sempre per quella birra in più, che li tiene svegli fino alle quattro a mandarsi foto idiote o a parlare di libri che Alessandro non si sarebbe aspettato mai di finire a leggere.

E quella stessa sensazione, qualsiasi cosa sia, la prova anche Luca al contrario, o almeno, Alessandro ci spera. Lo sogna, se ne illude, nelle notti più lunghe — quando la vita che ha comincia a stargli stretta, e allora si chiede come sarebbe svegliarsi con l’odore del mare sul cuscino.

“Questa è la nostra terza scala insieme,” dice Luca, e gli passa la canna dopo appena due tiri. Generoso, rilassato. Appoggia i gomiti al gradino alle sue spalle, allunga le gambe chilometriche davanti a sé.

Le mani di Alessandro adesso non tremano, ma le labbra esitano prima di chiudersi attorno al filtro di cartoncino. Il fumo è dolciastro, gli stacca subito la testa dal resto del corpo; Alessandro deglutisce, non riesce a pensare. Luca lo guarda, un po’ di sbieco, gli occhi azzurrissimi sul viso scottato dal sole.

“La prima me la ricordo,” risponde Alessandro, quando ha recuperato il controllo delle corde vocali. La voce gli esce bassa, graffiata, e qualcosa sul fondo del suo palato sa di bruciato.

“Certo che ta’a ricordi.”

“Eh, ce mancherebbe,” concorda Alessandro. Un altro tiro, che è quello che gli ci vuole per avere il coraggio di dire: “Ma non pe’ quello che pensi te. Il provino, tutte l’ansie, il pensiero di dove’ combatte co’ tte che… beh… sei te… tutta ’sta robba nun c’entra ’n cazzo. Mi credi?”

Luca piega la testa di lato, espone i tendini tesi del collo, la pelle delicata della gola. Alessandro ci legge un invito, ma magari si sbaglia.

“E che ti ricordi, allora?”

Alessandro gli restituisce la canna. Lo inchioda con uno sguardo serio da morire, che poi smorza con un sorriso tenero che non riesce a controllare mentre gli dice, “Mi sa che semo rimasti solo io e te.”

Luca, sorpreso, rimane con la canna a metà strada verso la bocca. Poi scoppia a ridere, sbilanciandosi tutto verso Alessandro, scuotendo la testa.

“Nun ce credo che to’o ricordi.”

Anche Alessandro sta ridendo, anche se non saprebbe dire quando ha cominciato. “Certo che me ricordo. Te pare? Me ricordo pure che ho pensato, anvedi ’sto cojone.”

Luca gli fa uno dei suoi rari sorrisi davvero pieni, tutto occhi brillanti e fossette e zampe di gallina. Alessandro gli mette ancora una volta una mano tra i capelli, tirandogli indietro la testa, accarezzandolo distrattamente. Luca fuma, si sistema sullo scalino in modo da poter restare appoggiato alla coscia di Alessandro.

La canna non sembra voler finire mai, e se la passano per un po’ in silenzio, la mano di Alessandro tra i capelli di Luca, Luca accartocciato in una posizione scomodissima. È il miglior pomeriggio che Alessandro abbia passato da parecchi mesi a questa parte.

Poi, quando si sente praticamente sciolto per l’erba e per la ben più intossicante vicinanza di Luca, Alessandro dice, “La seconda qual è