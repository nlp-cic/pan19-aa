diversa per qualche oggetto nello specifico, non poteva dire con sicurezza che quella stanza appartenesse a quel preciso passato per un motivo evidente, eppure non aveva nulla del nuovo Re ed ogni cosa gli ricordava il principe.

«A quel tempo, tu mi odiavi».

La voce di Noct lo fece sorridere.

«A quel tempo eri svogliato e lento ad imparare. Non ci mettevi impegno».

Gladio si voltò a guardarlo e sentì una morsa stringergli il petto: quanto tempo era passato? Quanto lo aveva fatto attendere? Uno scudo non avrebbe mai dovuto allontanarsi tanto da ciò che difendeva.

«Però alla fine sono venuto su bene, no?».

Gladio non era tipo da piangere con facilità. O almeno, gli piaceva pensare che la sua forza fisica fosse anche emotiva, che i suoi muscoli potessero tornargli utili anche quando aveva il cuore gonfio di dolore e gioia, anche quando le lacrime minacciavano di scendere lungo le guancie barbute senza alcun pudore. Ma la realtà Noctis la conosceva bene ed era che Gladio lo aveva amato profondamente, per cui non fu sorpreso di vederlo piangere. Anche a lui era mancato molto.

«Forse…», disse quello «Forse se avessi saputo che eri ad aspettarmi, sarei morto prima». La voce era più profonda del solito, sporcata dal groppo che era salito alla gola, strozzata dalla difficoltà che provava nel far uscire le parole.

Noctis sapeva come si sentiva: era la stessa sensazione che aveva provato l’ultima volta che erano stati tutti e quattro attorno al fuoco. Essere sopraffatto da quello che si provava a tal punto da non sapere come esprimerlo, da rendersi conto che non esistevano parole in lingua umana abbastanza grandi da contenere tutto.

Gli si avvicinò con lentezza e solennità. Gladio poté guardare il Re che era diventato con orgoglio. Si fermò ad un passo da lui, così vicino che Gladio non poté staccare gli occhi dai suoi: in quegli occhi c’era ancora qualcosa del ragazzo che era stato, della gioia che aveva provato a viaggiare con lui e con gli altri, della bellezza del loro legame.

«Non avrei mai voluto che la tua vita durasse meno di quanto è durata. Ti avrei aspettato comunque, ti avrei aspettato anche se avessi protetto i prossimi tre Re di Lucis», disse Noctis con solennità e Gladio lo strinse a sé – i loro abbracci forse erano stati rari in vita, ma gli Dei sapevano quanto Gladio avesse atteso quel momento, quel contatto.

«Non ci sarebbe mai stato un Re che avrei voluto proteggere quanto ho voluto proteggere te, Noctis Lucis Caelum. E se avessi potuto… se avessi potuto prendere sulle mie spalle il fardello che era stato posto sulle tue, lo avrei fatto. Ti avrei protetto come avevo giurato di fare, fino alla fine dei tempi».

Noctis s’era aggrappato alla giacca della divisa dell’amico e per un attimo era tornato ragazzino: stava in quelle forti braccia che avrebbero voluto difenderlo da qualunque condanna o maledizione, da qualsiasi cattivo destino e si sentiva finalmente a casa, a casa davvero. Capiva, ora più che allora, ciò che Gladio provava, capiva perché lo aveva spinto sempre in avanti, perché aveva cercato di essere forte per lui e allo stesso tempo di renderlo forte, di scuoterlo, di farlo camminare a testa alta.

Gladio, da parte sua, realizzava davvero solo in quel momento cosa era successo negli anni in cui era sopravvissuto a Noctis: non aveva vissuto appieno. Aveva continuato a lottare, aveva continuato a servire la famiglia reale, aveva continuato ad amare Ignis e Prompto e le volte in cui era con loro le cose sembravanoquasi essere completamente a posto. Eppure, mentre stringeva a sé il suo principe, si rendeva conto che non sarebbe mai dovuto sopravvivere a chi doveva proteggere, che la sua era stata sopravvivenza senza una vero scopo.

«Credi che gli Dei saranno clementi con me?».

Noctis ruppe l’abbraccio per poter guardare Gladio negli occhi: non capiva quella domanda.

«Temi il loro giudizio?».

«Temo che non sarei in grado di separarmi nuovamente da te, Noctis. Non adesso, non per sempre». Gladio avrebbe davvero voluto sembrare più forte, più duro, ma non riusciva a trattenere ciò che provava.

Si schiarì la voce e si mise dritto, col petto in fuori e le gambe tese – se glielo avesse ordinato Noctis, tuttavia, sarebbe andato anche all’Inferno.

«Sono contento di non essere stato l’unico ad essere confuso su questo punto».

La voce allegra di Prompto spezzò la solennità di quella scena: il ragazzo era stato a guardarli da lontano, in un angolo della stanza, senza essere notato – aveva voluto concedere ai due amici tutto il tempo che il loro incontro richiedeva, perché sapeva che cosa avrebbero provato non appena si fossero rivisti.

«Dovevo immaginarlo che fossi qui anche tu, ragazzino», lo salutò Gladio, guardandolo al di sopra della spalla di Noctis.

«Credevi di esserti liberato di me?». Nonostante fosse arrivato da tempo, Prompto non aveva perso l’allegria o lo spirito che lo avevano caratterizzato in vita.

«Credevo avresti tormentato i miei sonni».

Gladio ricordava il giorno in cui aveva avuto notizia della morte di Prompto. Era stato Ignis a parlargli – aveva chiesto che fosse lui a riferirgli una cosa del genere e Gladio lo aveva apprezzato,