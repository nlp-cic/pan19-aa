Mangia qualcosa Hannibal. Per favore…?”

Hannibal inarcò le sopracciglia e tese l’orecchio.

Oh, il giovane stava utilizzando i suoi metodi di persuasione migliori, uno dopo l’altro.

E per una volta non li stava utilizzando per un suo tornaconto.

Will gli appoggiò una mano sulla spalla nuda. Hannibal fu stizzito dalla veloce reazione della sua pelle, che prima rabbrividì poi si scaldò.

Di fronte a Will gli era impossibile il calcolo mentale a cui sottoponeva tutto ciò che lo circondava. Will era fuori da ogni probabilità, da ogni costante, da ogni variabile. Will era a sé. E per questo l’aveva amato fin dal primo momento.

Will poteva essere instradato, mai condotto per mano.

Poteva essere indirizzato e poi, quasi sicuramente, lui si sarebbe girato e avrebbe proseguito in tutt’altra direzione.

Will era l’unico che, se gli fosse rimasto accanto, non sarebbe rimasto per paura o per essere stato ben manipolato, sarebbe rimasto perché voleva.

Ma non voleva.

Da qualunque parte analizzasse la situazione, Hannibal avrebbe sempre dovuto fare i conti col fatto che la rabbia, la frustrazione, la delusione e il dolore erano racchiusi tutti in quella consapevolezza.

Will non voleva.

Hannibal si lasciò invitare dal tocco di Will, una resa dettata dal bisogno e dalla rassegnazione; la sua. Cercò di reggersi su un gomito per mettersi seduto, nel torcere la schiena gli scappò un lamento.

Will scattò in avanti per aiutarlo, ma Hannibal lo fulminò con lo sguardo bloccandolo sul posto.

“Ti ho visto meno incazzato legato al tavolo di Mason,” lo apostrofò Will. Trascinò uno sgabello fino a bordo letto e ci si sedette sopra.

“Mason era piuttosto coerente nel suo pensiero, incredibile a dirsi, molto più di te. Ora non sarebbe qui ad offrirmi del cibo per esempio.”

Hannibal si mise seduto. Il lenzuolo scivolò dai fianchi e finendogli in grembo lo scoprì fino all’inguine.

“Per quale motivo sono nudo?” domandò sperando di suscitare imbarazzo.

Will fece spallucce. “Comodità?”

“Di chi?”

“Hai ferite ovunque, togliere e rimettere i pantaloni è lavoro inutile. Ti ho acceso il camino, che vuoi? Non ti ho spogliato io, se è quello che ti preoccupa, che poi vorrei sapere perché visto che tu mi hai spogliato e rivestito a piacimento almeno una decina di volte. E non con buone intenzioni.”

“L’ultima volta ti ho salvato la faccia, letteralmente, e trascinato incosciente in mezzo alla neve. Prego, non c’è di che. E ti ho vestito perché a casa tua faceva freddo, cosa di cui mi sono accorto senza alcun dubbio visto che sono rimasto immobile accanto al tuo letto ad aspettare che ti risvegliassi per ore, congelandomi.”

“Siamo pari, dunque,” ribatté Will.

“Oh, è questo? Tutto qui? Ti stai sdebitando per non avere conti in sospeso con me? Non te l’ho chiesto, ti sollevo dai tuoi oneri, Will.”

“Se fosse questione di un debito nei tuoi confronti, saresti a marcire sul retro di casa mia in attesa che Jack ti passi a prendere. Invece sono qui, con te. Siamo qui insieme. Puoi immaginare cosa significhi.”

Che Will era suo complice. Che dopo il massacro in casa Verger, se non si trovavano entrambi era perché entrambi avevano qualcosa da nascondere. Jack avrebbe potuto pensare che Will fosse morto, ma le prove a casa sua avrebbero detto il contrario.

“Dove siamo?” chiese Hannibal per la prima volta interessato a quello che stava succedendo.

“É… Un posto… Che… C’è da qualche mese. Da prima che io decidessi di partire per l’Italia.”

Will era reticente a parlare, segno che fosse qualcosa difficile da ammettere.

“Un posto…preparato da te?” chiese Hannibal.

“Pensavo che… Se fossi ritornato non avresti avuto nessun luogo sicuro dove stare e…” Will abbassò gli occhi. Era chiaro quanto sentisse il peso della colpa legata al voler aiutare e nascondere un serial killer. Ma Hannibal lesse nel suo confuso utilizzo di frasi spezzettate anche un profondo imbarazzo legato a loro due, solo loro due come persone e non come assassini a piede libero.

Hannibal si tirò il lenzuolo più su e si appoggiò ai cuscini con la schiena. “Sei venuto in Italia per prendermi e portarmi qui,” riassunse Hannibal.

Will mosse un paio di volte il capo.

“Uno strano modo di dirmelo estrarre una lama…” commentò Hannibal subito dopo.

“Ma ti senti?” sbottò Will, “Ma che cazzo credi, di potermi aprire uno squarcio nella pancia e poi pretendere che da parte mia non ci siano proteste? Questo ti aspetti? È davvero una persona del genere che pensi di avere davanti? Ti avrei restituito almeno quel favore. E poi saremmo tornati insieme qui, una volta che fosse stato chiaro che se fai lo stronzo con me, dovrai subirne le conseguenze. Per Abigail non ho bisogno di vendicarmi, quello è un errore che hai commesso e per cui stai pagando anche tu. Pagherai per sempre.”

Proprio l’atto per il quale pensava che non sarebbe mai stato perdonato, l’atto che credeva fosse il motivo per cui Will non avrebbe mai e poi mai visto in lui più di