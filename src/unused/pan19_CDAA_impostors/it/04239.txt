consentirgli di avanzare verso l'uomo che ha promesso di proteggere, brandendo la spada. Studia per un secondo Richard: fino a pochi minuti prima sembrava non rendersi conto di quanto stesse accadendo, ma ora ha capito. Nei suoi occhi c'è sgomento. Terrore. Angoscia. E un'orribile chiarezza.
Ma Gareth non ne ha colpa.

Non è colpa sua se Richard lo ha portato a quel punto. Gareth gli si avvicina sempre di più, sempre più lentamente; il re può ancora scartare di lato ed evitare così il suo affondo, eppure se ne resta lì, immobile. Che sia paralizzato dalla paura? È possibile, quindi Gareth tenta una finta per convincerlo a spostarsi. Simula un colpo dritto, verso il petto: Richard sobbalza e d'istinto si porta le mani al torace, ma le sue gambe restano ferme.
"Non è colpa mia."
No, non è colpa sua: Richard ha evidentemente deciso di non combattere. Che figlio di buona donna! Vuole davvero che finisca così? È in questo modo che decide di difendere la sua corona? Dandola vinta a Kingsley e Madalena? Il sangue ribolle nelle vene di Gareth, la sua testa si inonda di rabbia.
- Cosa fai?! Combatti, vigliacco!
Se Richard si è arreso, Gareth non intende farlo. Avanza, finge di nuovo di colpirlo, ma il re rimane pietrificato sul posto; avrebbe tutto il tempo di scappare, di correre a riprendere la spada e lottare fino allo stremo, invece non lo fa.
"E allora non è colpa mia."
Non è colpa di Gareth, se infine il primo vero colpo va a segno.

"Non è colpa mia", mormora tra sé digrignando i denti. "Non è colpa mia, non è colpa mia, non è colpa mia" ripete, e ogni volta che lo dice ci crede di più. Non è colpa sua se la carne di Richard è così debole, se ciascun fendente lo ferisce in modo grave; non è colpa sua se il re perde l'equilibrio e cade, non è colpa sua se dall'alto gli è molto più facile colpirlo ancora, e ancora.
Non è colpa sua, se Richard non è mai voluto diventare un re con gli attributi.
"Non è colpa mia, non è colpa mia. È colpa tua."
Ad ogni stoccata inferta, Gareth se ne convince sempre di più.

Cinque minuti dopo, Richard è disteso a terra, ansimante; macchie rosse si spandono sotto di lui. Ormai è finita, forse a Gareth verrà risparmiato il supplizio di ucciderlo.
Guarda verso il palco da dove il nuovo re e la regina osservano compiaciuti. - Credo di aver vinto, Vostre Maestà. L'incontro può considerarsi terminato - dice, sebbene una parte di lui tema che non gli permetteranno di farla finita lì.
E infatti, lo sguardo di Kingsley lo trapassa come una lama gelida. - Il duello è all'ultimo sangue - replica, senza aggiungere altro. Gareth deglutisce. Per un istante, ma solo uno, è tentato di fermare quella follia, buttar via la spada e soccorrere Richard, ma l'attaccamento alla vita prevale sulla lealtà e su ogni altra cosa. Se osasse rifiutarsi di terminare il combattimento, morirebbero entrambi.
E lui non vuole morire.
Stringe i denti e il pugno, distoglie lo sguardo dal palco e lo rivolge di nuovo verso l'uomo che aveva giurato di servire. Poco prima Richard era riverso di lato, ora invece si è sdraiato sulla schiena, lo sguardo fisso al cielo. Il suo respiro è sempre più lento, il sangue invece sembra non finire mai di scorrere; il colpo di grazia, questo è il meglio che Gareth può fare per lui. O quello, o la morte di entrambi. Esiste una scelta?

Avvicinandosi, Gareth nota che l'alzarsi e abbassarsi del petto di Richard ha un andamento irregolare. Sulle prime pensa sia perché il suo respiro è sempre più rarefatto; quando gli è vicino, però, nota che le sue labbra si muovono. Sta canticchiando. Gareth non ode le parole, ma sa benissimo di cosa si tratti.
- Lay by my side and sail away, off to the shores of another day...
No, non è così che Gareth vuole farlo. Lo vuole lucido e presente, in quel momento. Lentamente si inginocchia e si china su di lui.
- Maestà, l'incontro è finito, - sussurra.
Richard pare non udirlo; continua a fissare il cielo e a canticchiare tra sé quella stupida, stupidissima ninna nanna. Gareth lo scuote, costringendolo a guardarlo.
- Richard, è finita.
Il re si volta verso di lui. Non sembra più né spaventato né angosciato, semmai sereno. - Lo so, Gareth - risponde con un filo di fiato.
Gareth apre la bocca per parlare, ma non sa cosa rispondere a quello sguardo tranquillo. Dice allora l'unica cosa che gli viene in mente:
- Non è colpa mia.
- Lo so, Gareth - ripete Richard. E aggiunge: - Mi dispiace averti obbligato a questo.
- Perché non ti sei difeso? Avresti potuto...
- Non potevo. Avrei rischiato di ucciderti.
Gareth combatte col magone che gli monta nel petto e si costringe a ridere.