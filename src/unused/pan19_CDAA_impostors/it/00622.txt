sono di sicuro più locande, mercati e strade solitarie di quante non siano le corti. Sì, è molto meglio così. Porterò solo un abito da corte, perché non si sa mai. In fondo, potrebbe anche capitarmi di cambiare idea.”  Dato che non amava i convenevoli, appena pronto partì senza salutare nessuno, con l’impazienza di chi ha sempre sognato di farlo.  La prima parte del viaggio fu fin troppo facile: erano gli stessi sentieri che aveva sempre conosciuto, solo che questa volta non si trattava di tornare indietro per l’ora di cena o dopo un paio di giorni, ma di continuare ad andare sempre diritto, fino a valicare i monti, e avventurarsi nel nuovo, misterioso mondo al di là… “Stiamo freschi! Se tutto il mio viaggio dovesse essere così, tanto varrebbe che tornassi subito indietro!” si disse il principe, quando, dal Passo degli Ambulanti, vide che oltre le montagne che ben conosceva c’erano soltanto delle altre montagne.  E in effetti, se non avesse saputo che esistevano posti anche molto diversi, si sarebbe scoraggiato. Infatti, che senso ha vedere posti nuovi se sono uguali a quelli che hai già visto? Ma per fortuna, già dopo qualche giorno il paesaggio cominciò a cambiare, ad addolcirsi, tanto che ben presto si ritrovò in pianura.  “Fa uno strano effetto, poter vedere così lontano tutto intorno, senza niente di più alto di una fattoria qua e là. Dà quasi un senso di vertigine. Chissà come diventa, la gente che cresce da queste parti? Si sentiranno di sicuro più liberi, a vedere che non c’è niente ad impedirgli di viaggiare, in qualunque direzione preferiscano.”  E cominciò ad attaccare discorso con i contadini che incontrava, per capirgli meglio. Ma lo aspettava una brutta delusione: non erano affatto più felici dei suoi montanari. Anzi: si sentivano molto indifesi, pensavano che in qualsiasi momento poteva arrivare un’invasione straniera, o anche semplicemente una banda di briganti, e non ci sarebbe stato posto dove nascondersi. Addirittura alcuni lo accoglievano male, perché secondo loro, essendo un estraneo, doveva essere per forza anche pericoloso; e tanto più se aveva il coraggio di viaggiare in quella prateria di cui avevano tanta paura. Oltretutto, in quel regno i contadini non avevano il diritto di viaggiare oltre il mercato più vicino senza il permesso del Signore che governava il territorio in cui erano nati; permesso che il signore non dava praticamente mai. Infatti, era necessario che ogni uomo restasse al suo posto, per non sguarnire la regione: in caso di attacco, sarebbero stati tutti necessari come soldati. Non che intendessero pagarli per questo: fare il soldato gratis era uno dei “privilegi” degli abitanti.  “Beh, in questo caso non mi sembra che avere molto spazio sia un vantaggio. Sono tutti molto più lontani che da noi, e se ti succede qualcosa nessuno può arrivare in tempo o anche solo saperlo. E non vale solo per la povera gente: anche i castelli dei vari Signori sono troppo distanti per comunicare bene. Credo che abbiano bisogno di molti soldati potenziali anche perché nessun territorio può spalleggiarne un altro. In pratica, se un’invasione non viene fermata subito, arriverà diritta al cuore del regno in men che non si dica. Forse basterebbe un’organizzazione migliore, che so, delle buone strade per sveltire le comunicazioni…”  Il regno seguente prometteva molto meglio. Era persino più grande, ma fin dalle prime miglia si capiva che era stato organizzato in maniera molto più organica. Tanto per cominciare, il principe si era imbattuto nel concetto di “dogana”: cioè, in quel punto della terra di nessuno in cui il re aveva ritenuto che cominciassero i suoi confini, era stata costruita una baracca, presidiata da quattro uomini, il cui compito era di fermare gli stranieri che vedevano e di chiedere loro cosa andassero a fare nel regno; anche se sarebbe stato davvero strano ricevere una risposta sul genere “Sono venuto per assassinare il vostro Re” o qualcosa di simile. (Ad ogni modo, tutto lasciava pensare che le guardie avrebbero preso la risposta sul serio, e avrebbero agito di conseguenza: dall’aspetto, si sarebbe detto che non fossero capaci di riconoscere il senso dell’umorismo nemmeno inciampandoci sopra.) Inoltre, avevano l’incarico di rimandare indietro le persone che erano considerate indesiderabili, come i mendicanti, gli ammalati o chi fuggiva da un’epidemia, per quanto sembrasse sano, o da una carestia. Gli dissero anche che se persone del genere fossero aumentate di numero, arrivando in massa, alla “frontiera” sarebbero stati mandati dei rinforzi. Tutto questo, assieme alla strada che si dipanava subito dopo la dogana, intersecandone altre altrettanto solide, larghe e ben costruite, sembrava indicare una nobile preoccupazione per le condizioni del regno; evidentemente, il re non voleva che i suoi sudditi si ammalassero, soffrissero la fame o venissero assediati da più gente di quella che avrebbero potuto aiutare con le loro elemosine. Le magnifiche strade portavano a città non troppo grandi (erano più piccole delle capitali locali dei vari territori del regno precedente), né troppo piccole (erano tutte, comunque, più grandi della capitale del suo regno, che nel ricordo cominciava ad apparirgli davvero minuscola). Quanto alla capitale, era davvero una enorme città