bastato; hanno, quindi, fatto ricorso a me, richiamandomi dalla nostra città ed accettando quella proposta che feci loro molti anni fa, quando feci visita a Winterly Moor per la prima volta, e mi colpì così tanto che mi offrii subito di lavorare per quei nobili signori. Ricordo perfino il giorno della nascita di Katherine, quando ero arrivata a Winterly Moor da appena una settimana; di tutto ciò, tuttavia, siete già a conoscenza.Crescendo, la piccola Katherine ha sviluppato una dimostrazione di sentimenti fortemente contrastati nei miei confronti. Spesso, colta dalla noia, corre da me con un grosso libro in mano preso dalla libreria di suo padre e mi supplica di leggerle qualcosa, oppure di fare semplicemente una passeggiata nella brughiera che tanto ama; la fa sentire libera, dice. Corre e salta come un cavallino, un puledro che ha appena imparato a muoversi nel mondo e lo riscopre, ogni singola volta. In altre occasioni, però, dimostra un astio verso di me che mi ha sempre messa particolarmente a disagio. Si estrania, piuttosto spesso, come se non facesse più parte di questo mondo ostile e non degno di lei, ed al suo ritorno, che può avvenire dopo pochi minuti come dopo ore intere, è così delusa che tutta la colpa dell’esistenza dell’intero universo è della gente che le sta attorno e molte volte, purtroppo, mia.Durante la mattinata di ieri, ad esempio, sono salita al piano di sopra per richiamarla dalla sua camera – in cui si rifugia sempre, quasi fosse la sua piccola tana! – e per invitarla a scendere le scale poiché era pronta la colazione. Ho bussato, più e più volte, a quella sua porta bianca, che ha ella stessa scelto quand’era poco più alta dello sgabello del pianoforte, tanto che aveva delle serie difficoltà a salirci sopra e spesso chiedeva aiuto a me; come dicevo, Katherine ha scelto quella porta quand’era molto piccola, così come il resto dell’arredamento della sua stanza, perché secondo i suoi desideri doveva obbligatoriamente essere “tutta bianca e tutta blu”. Ho bussato, dunque, ma nessun suono proveniva dall’interno della stanza, tanto che, anche preoccupata che le fosse successo qualcosa, ho osato aprirla con cautela. La signorina, invece, era lì, seduta sul letto e con le ginocchia ripiegate abbracciate al petto; fissava un punto vuoto fuori dalla finestra, e dava davvero l’impressione di non essersi minimamente accorta della mia presenza nel suo piccolo rifugio. Notai i suoi occhi vacui, praticamente inespressivi, e mi spaventarono sul serio. Mi avvicinai per scuoterla, nonostante stessi già tremando da capo a piedi – sapete, sorella, che sono una persona piuttosto suggestionabile, ed il minimo fatto che si discosta dall’ordinario mi spaventa a morte, senza contare che quella non era la prima occasione in cui la signorina Katherine dimostrava che devo aver timore di lei! – riuscii a guardare fuori, per scoprire verso cosa era indirizzato lo sguardo della mia piccola padroncina: la tempesta era fortissima, agitava gli alberi e li sradicava, scuoteva e disorientava gli uccelli che volavano per la brughiera, in una disperata ricerca di un posto in cui ripararsi dal vento forte e gelido.Appena sfiorai la spalla della signorina Katherine lei si volse di scatto verso di me e puntò i suoi grandi occhioni neri – il più delle volte estremamente belli ed affascinanti, come afferma l’intera contea! – nei miei; le sopracciglia sottili erano aggrottate, incavate ad incidere una rigida V sotto la fronte, ed il suo sguardo sembrava così carico d’odio che mi è difficile anche parlarvene, la mia mano continua a tremare e non riesco più a scriverne. Ebbi un ulteriore brivido e l’aria mi mancò per un istante.«Mia cara signorina Katherine,» le dissi, non senza esitazione, purtroppo, e ciò venne notato dalla giovane «è pronta la colazione, avete voglia di scendere a mangiare qualcosa?»Lei si limitò dapprima ad annuire, con ancora gli occhi vuoti che tanto mi avevano spaventata prima, e solo in seguito, probabilmente riprendendo anche solo in parte il controllo di se stessa, mi rispose con la sua solita voce vellutata «Certo, Madeleine, arrivo immediatamente.» Spostò nuovamente gli occhi verso la grande finestra, osservando ancora una volta la tempesta, ora un po’ più calma; sembrò non essersi mai mossa, come se quello che era successo da quando ero entrata nella stanza non fosse mai avvenuto. Possibile che la mia mente stesse iniziando a giocare con me?Scese, infine, dopo un’ora, senza che io avessi il coraggio di riprovare a chiamarla, ed apparve raggiante e felice come non mai. Mi piacerebbe davvero credere che sia solo la mia mente stanca ed affaticata dai lavori domestici e dalle poche ore di sonno – ultimamente la tempesta è sempre più forte ed insistente, non riesco più a dormire come vorrei – e che tutto ciò che vi sto scrivendo sia solo frutto della mia fantasia. Sarei più che felice di comunicarvi in una lettera immediatamente successiva a questa di essermi sbagliata, e voi accettereste tutto ciò come segno della mia stanchezza, e tutto sarebbe come prima.Mi spaventa davvero, Em. Io la amo, la amo più di quanto abbia mai amato me stessa o chiunque altro: quella bambina