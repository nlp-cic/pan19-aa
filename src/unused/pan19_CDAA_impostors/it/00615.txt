cui conservava il tabacco), “intendevo dire che sì, alcuni miei recenti comportamenti sono stati deliberati.”
Mi mossi leggermente sulla poltrona, feci una smorfia e continuai a fissarla.
Mi fissò di rimando.
“Non… non capisci niente, mh?” disse, passandosi una mano sul viso e poi nei capelli.
“A dire il vero, Holmes, se non ti avessi vista lì seduta sul divano per ore, penserei che tu sia sotto l’effetto della cocaina,” ribattei, stringendo i denti contro l’improvviso incrementare del dolore alla spalla. “Possiamo rimandare questa discussione? Avrei necessità di stendermi…”
“Eh no, mia cara ragazza,” disse con un sorriso fulmineo, sporgendosi verso di me e imprigionandomi i polsi con le sue lunghe dita, “la spalla ti fa male per davvero, questo non lo metto in dubbio, ma il dolore non ti passerà se andrai a stenderti e sai bene quanto detesto lasciare a metà un esperimento. Qualsiasi esso sia.”
“Un esperimento…?” ribattei, ancora più confusa e lievemente intossicata dal profumo di sapone neutro, tabacco e chissà quale acido pericoloso che costituiva la fragranza esclusiva di Holmes. Qualsiasi altra donna si sarebbe adornata di rosa, peonia o violetta, con il profumo stucchevole di talco e cipria, o si sarebbe accontentata, come me, di semplice sapone al gelsomino.
Non Holmes, e la combinazione di quegli aromi così tipicamente maschili con il profumo di donna della sua pelle, mentre si chinava su di me per stringermi i polsi, mi colpì come uno schiaffo in pieno viso.
La osservai profondamente confusa, mentre improvvisamente i tasselli sconnessi dei miei pensieri, che avevo archiviato nelle settimane passate senza concedere loro una seconda opinione, l’ombra di un ripensamento, iniziavano a ricadere in una sorta di inesorabile ordine prestabilito.
“Mia cara Watson…” ricominciò Holmes, allentando leggermente la stretta sui miei polsi, ma senza rilasciarli del tutto, “vedo che iniziamo a capirci, o avrei dovuto pensare di aver totalmente sbagliato i miei calcoli. Non la prima volta che accade, beninteso, ma difficilmente un evento che gradisco ripetere, non giova al mio umore, per quanto non intacchi minimamente la mia autostima,” concluse, osservandomi con un sottile sorriso.
“Holmes… da quanto tempo…?” riuscii a balbettare, senza più osare guardarla negli occhi, forse per paura che il suo sguardo potesse leggermi dentro più di quanto non avesse fatto fin dal primo momento della nostra conoscenza.
Holmes sorrise.
“Da quanto tempo dura il mio… esperimento, o da quanto tempo persistono le ragioni per metterlo in atto in primo luogo? Sii più specifica Watson, non mi aspetto una tale approssimazione da una professionista del ramo medico,” terminò, con una nota di estremo divertimento nella voce.
“Entrambi,” ribattei, “basta che smetti di tenermi sulle spine.”
Accadde contemporaneamente. Holmes scoppiò a ridere di gusto, gettando indietro la testa e liberandomi i polsi e la mia mano destra scattò di propria volontà contro la sua guancia, lasciandole la stampa furiosa di cinque dita rosse.
“Ah, Watson, smetto di prolungare la tua attesa, ma perdona il divertimento perverso di chi è stato sulle spine per mesi e si sente accusare del medesimo trattamento!”
Holmes rise ancora tra sé e sé, agguantò un pouf e vi si piantò sopra, con le gambe troppo lunghe comicamente ripiegate che la facevano assomigliare ad una cavalletta.
“Quando hai così graziosamente acconsentito a dividere questo appartamento con me, Jane,” iniziò, srotolando le dita contratte della mia mano sinistra tra le sue, e iniziando un lento massaggio. Questo, e il modo in cui il mio nome banale indugiava sulle sue labbra mi impedì di infuriarmi nuovamente di fronte al suo comportamento privo di senso.
“Quando ti sei trasferita qui, ho mantenuto le distanze, come d’altra parte hai fatto tu. Ti ho osservato, ti ho studiato. Ah, non provare neanche a mentire, ho visto la tua lista, mezza bruciata nel caminetto.”
Sentii le guance coprirsi di fuoco al pensiero della sciocca lista che avevo compilato durante i primi giorni della nostra convivenza. Una lista delle conoscenze più o meno approfondite della mia amica, nel tentativo di scoprire quale fosse la sua occupazione segreta.
La mia mano, prima contratta come un artiglio, si era completamente rilassate tra le sue dita sapienti, il dolore alla spalla si era sopito, riducendosi ad un leggero fastidio intermittente. Una delle sue mani restò sulla mia, l’altra mi accarezzò con fare casuale il ginocchio, tracciando un piccolo disegno sulla rotula. Sentii un brivido, ma non la costrinsi a spostarla.
“Ti ho visto guarire nel corso delle settimane, tornare in piena salute e bella come dovevi essere prima della guerra, e mai una sola volta ricevere la visita di un uomo, una lettera, un fiore.”
“Mi hai spiato,” ribattei. Mi si era completamente disseccata la gola, e bevevo le sue parole come se avessero potuto condurmi ad una sorgente d’acqua fresca.
“Ti ho studiato, fammi la cortesia di apprezzare la differenza,” aggiunse, dando un altro buffetto alla mia rotula prima di spostare le dita un pollice o due più sopra, un pollice o due più all’interno, solleticando la pelle sensibile della coscia.
“Ti ho studiato, senza poter trarre una