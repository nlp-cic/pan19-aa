nel vederlo perfettamente sobrio che nel vederlo inciamparsi in ostacoli invisibili e rotolare a terra ridendo. Ricordava la propria impassibilità nel vederlo caracollare addosso a Bata sbucciandosi un ginocchio, l’estate prima. Era normale amministrazione, dopotutto.

Sì, Ivan sapeva che Potke aveva bevuto. Quello che non sapeva era che i suoi freni inibitori fossero talmente fritti da portarlo a quello. Non che lui stesso potesse definirsi un santo: le sue serate di gioventù a Trastevere, passate a saltare da un bancone all’altro in un’imitazione più pallida e meno milionaria di un qualsivoglia divo di Hollywood, lo esimevano dall’esprimere un qualsiasi tipo di giudizio sulle abitudini alcoliche altrui. No, Ivan non giudicava. E nel corso degli anni aveva dimostrato più volte una benevola tolleranza nei confronti dei compagni ubriachi. Aveva sopportato gli after non programmati, le sbronze tristi, persino quella catastrofica serata conclusasi con Bata che non faceva in tempo ad uscire dalla sua auto per vomitare. Era però ben conscio della presenza di un limite oltre il quale la scusante dell’ubriachezza non valeva più, e dall’altra parte del locale Potke si stava meticolosamente adoperando per infrangere tale limite.

Ivan strinse i pugni, la voce biascicante di Bata che si faceva muta nelle sue orecchie, così come la musica a volume troppo alto che rimbombava tra le pareti di quel locale. Sentì una pacca sulla schiena, probabilmente Buti che chiedeva manforte nel gestire le chiacchiere ubriache dell’opposto serbo. Lo ignorò.

Il bancone era distante, eppure Ivan sapeva benissimo cosa stesse succedendo. La postura di Potke, abbarbicato sul bancone e pericolosamente vicino a Simone, e quell’orrendo tentativo di sorriso ammiccante glielo rendevano abbastanza chiaro. Chiuse gli occhi per un istante, le tempie che pulsavano e i pugni sempre più stretti sotto al tavolo. Fece un respiro profondo e tornò a fissare i due, Potke che si avvicinava ulteriormente a Simone e Simone che, mimando i suoi gesti, si allontanava, una mano attorno al bicchiere di succo ancora pieno.

Non si ripropose nemmeno di contare fino a dieci per placare la propria rabbia.

 

 

Buti sapeva che Potke aveva bevuto. Questa consapevolezza lasciava scivolare lungo la sua schiena un elettrizzante brivido di anticipazione: non poteva negarlo, le serate migliori erano proprio quelle, quelle in cui il serbo era già allegramente ubriaco prima della mezzanotte e si guardava attorno con una faccia che prometteva di non farli tornare a casa senza qualche aneddoto da raccontare ai posteri. Per questo il toscano aveva deciso di rinunciare al terzo giro offerto da Bata, ridacchiando e scuotendo la testa alle prese in giro dei compagni. Non per un qualche saggio spirito di sacrificio che lo portava ad immolarsi come elemento sobrio della compagnia, no, a quello ci pensavano Lucio, Simone e Ivan, ma per l’innegabile, voyeuristico e sfacciato desiderio di godersi appieno qualsiasi scena madre si fosse presentata davanti ai suoi occhi, senza rischiare di macchiarne il ricordo con un altro drink e un mal di testa da postumi la mattina dopo. Buti aspettava, intimamente certo che Potke non l’avrebbe deluso nemmeno quella volta. Sapeva che era solo questione di tempo.

Seppe che il momento era arrivato quando sentì Ivan al proprio fianco scattare in piedi e attraversare impetuosamente il locale, incurante delle persone che urtava al proprio passaggio, mentre si apriva un varco tra la folla. Il centrale si sporse dalla propria seduta sul divanetto, mentre anche un Bata fin troppo loquace alzava la testa incuriosito.

«Oh, Potke» Buti non si trattenne dal mormorarlo, un’espressione incredula sul volto, mentre Bata di lasciava andare ad una risata sguaiata, improvvisamente consapevole di ciò che lo circondava. Sì, Buti sapeva che Potke aveva bevuto, ma mai avrebbe pensato potesse arrivare a tanto.

Il suo sguardo si soffermò sulla figura di Ivan che si avvicinava al bancone ad ampie falcate. Lo ammazza, questa volta lo ammazza. Senza pensarci due volte si alzò, sentendo l’opposto serbo che incespicava dietro di lui.

«Che cosa diavolo stai facendo?»

Più che una domanda, quello di Ivan fu un ringhio. Buti lo osservò mentre si frapponeva tra Potke e Simone, una mano che andava a posarsi sul braccio del palleggiatore, lo sguardo furioso che reclamava una spiegazione dal centrale, che non dava segni di aver compreso la gravità del casino nel quale si era infilato. Per un attimo, temette che la situazione potesse sfuggire di mano.

Potke fissò Ivan per qualche istante, lo sguardo confuso, per poi illuminarsi all’improvviso. Spostò lo sguardo su Simone, poi di nuovo su Ivan.

«Ma è lui Ivan!» biascicò, un sorriso genuinamente felice ed inconsapevole che gli si apriva sul volto. «Ciao Ivan!» lo salutò, ridacchiando e annuendo, come a congratularsi con sé stesso per aver riconosciuto una persona con la quale giocava da tempo immemore.

«Oh cazzo» Buti si voltò nel sentire il commento di Lucio, apparso da chissà dove, che seguiva la scena preoccupato. Dietro di lui, Bata continuava a ridere, filmando il teatrino coni il cellulare, le mani decisamente poco ferme. Gli occhi spalancati, sollevato per l’intrusione di Ivan ma preoccupato dalla direzione che stava prendendo la serata, Simone aveva poggiato una mano sulla spalla di Ivan, in un tentativo di rabbonirlo.

«Ti rendi conto che ci stai