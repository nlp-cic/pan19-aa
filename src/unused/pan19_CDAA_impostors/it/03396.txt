che ha tentato di assassinarti», la canzonò con affetto.

Stefanie sbuffò di nuovo e non rispose. Damon sapeva benissimo che lo teneva perché era l'unico ricordo che ancora possedeva di sua madre, ma non le sembrava il caso di rischiare di rovinare la serata ricordandoglielo.

«Passami del vino», comandò invece.

«Vacci piano, questa roba è parecchio forte e preferirei non vederti ubriaca», l'ammonì lui, mettendole il bicchiere tra le mani.

«Andrò ad ubriacarmi lontana da te, allora.»

La fronte di Damon si aggrottò in un modo che ricordava parecchio suo padre, e Stefanie si appuntò mentalmente di farglielo notare non appena lui le avesse rimproverato di nuovo di imitare troppo il loro genitore.

«Avevamo stabilito delle regole», le ricordò il ragazzo.

«Pensavo che infrangere le regole fosse il tuo vanto preferito.»

«Il mio, sì. Ma il tuo è quello di seguirle, ed è per questo che ti ho portata con me. Se scoprono che sei una ragazza mi toccherà prendere a pugni metà della gente qui dentro.»

«Allora ti consiglio di essere molto gentile nei miei confronti», lo rimbeccò Stefanie. Damon sospirò e scosse la testa.

«È stata davvero una pessima idea, non è vero?»

Lei sorrise e bevve un lungo sorso di vino.

 

*

 

Un'ora e mezza più tardi, Stefanie era prevedibilmente ubriaca. Non che non si stesse comunque divertendo, e non che qualcuno lo trovasse strano, visto che in quel posto erano tutti più o meno ubriachi, ma aveva perso di vista Damon già da un bel pezzo e ora cominciava sul serio a preoccuparsi.

Vagò tra i tavoli cercando di schivare le poderose pacche sulle spalle degli altri soldati che la chiamavano “fratello” e la invitavano a bere qualcosa con loro (un paio di volte si chiese se non avessero per caso capito che lei in realtà non era un ragazzo, ma alla fine aveva liquidato quella confidenza molesta come quello che suo fratello chiamava “cameratismo da camerata”, qualsiasi cosa volesse dire), e cercò Damon con lo sguardo.

Non riuscì ad individuarlo al piano inferiore, quindi si armò di coraggio e decise di salire le scale, ben consapevole dell'uso che si faceva delle stanze al piano di sopra, e già imbarazzata per quello che le sarebbe toccato vedere. Non fece nemmeno in tempo a mettere il piede sul primo scalino che un paio di piccole mani l'afferrarono per la manica della divisa e la trascinarono nell'ombra del sottoscala.

«Sull'attenti, soldato!», esclamò una voce divertita e senza ombra di dubbio femminile.

«Oh, ehm, no, non io sono...», balbettò Stefanie, tentando di divincolarsi dalla presa della prostituta, ma si morse la lingua in tempo. «Vi prego di lasciarmi andare», disse poi con una voce che sperava suonasse più ferma e più maschile.

«Ah, nessun bisogno di essere così formali o così timidi, capitano», ridacchiò la ragazza. Era carina, rossa di capelli e piena di lentiggini, e sembrava molto, molto decisa. E anche dotata di più mani del normale.

«Non sono un capitano», la contraddisse Stefanie, allontanandola ancora. «E non sono, uhm, interessata. Interessato, cioè.»

La ragazza rise di nuovo, mentre con le mani le accarezzava le spalle e il collo. Stefanie fece un passo indietro ma l'altra si limitò a seguirla senza smettere di toccarla.

«Dico sul serio, signora...», farfugliò ancora Stefanie, sempre più disperata. «Non sono interessato e ho perso mio fratello e non sono sicura, cioè sicuro, che quel vino fosse molto buono, mi sembra di avere la testa imbottita di velluto o qualcosa del genere...»

La ragazza annuì senza ascoltare e rise di nuovo, come se trovasse le sue parole davvero divertenti, ma quando con la mano iniziò ad accarezzarle il petto, Stefanie ─ pur ormai quasi sopraffatta dalla vergogna ─ la vide accigliarsi, visibilmente perplessa nel trovarsi sotto le dita delle curve che non avrebbero dovuto esserci.

Stefanie approfittò della sua confusione per sottrarsi alla presa ed imboccare le scale di corsa, lasciando la ragazza a seguirla con lo sguardo e a bocca spalancata.

Spaventata, con il cuore che le batteva forte nel petto, Stefanie aprì la prima porta che le capitò davanti, fermamente intenzionata a trovare Damon e a fuggire da quel posto prima che la prostituta decidesse di rendere pubblica la sua scoperta.

Dell'immagine che le si parò davanti riconobbe qualcosa, ma non le fu subito chiaro cosa. O meglio chi. L'uomo sul letto non era suo fratello, non serviva guardarlo per più di mezzo secondo per capirlo, e Stefanie arretrò immediatamente, con una scusa già pronta sulle labbra. La donna, però... quei riccioli bruni... quel profilo...

E c'erano macchie di sangue sul letto e sulla camicia dell'uomo.

Fu questione di un momento. Lei fece ancora un passo indietro, con la mano ancora stretta intorno alla maniglia della porta, e nello stesso istante in cui la donna sul letto si voltava, una mano maschile si posava sulla spalla di Stefanie, tirandola indietro.

Confusa, incredula e presa di sorpresa, la ragazza perse l'equilibrio, e sarebbe di sicuro caduta se Damon non l'avesse prontamente afferrata per la vita.

«Stef,