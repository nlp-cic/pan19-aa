?

Tolse il trasportino dalle mani di Dean e l’appoggiò sul divano senza troppa cura. Ondeggiò un paio di volte, fino a quando non si assestò in precario equilibrio tra due cuscini. Bobby puntò un dito contro il cucciolo. “Vedi di non farmene pentire. Quando torno qui voglio ritrovare tutto intero, mi hai capito? Niente unghie sul divano.” La gatta si limitò ad osservarlo, mordicchiando quanto riusciva a raggiungere del suo dito teso.

La sua minaccia venne accolta da un duetto di mugolii inteneriti che ignorò prontamente, fingendosi occupato a riempire due ciotole di croccantini ed acqua fresca. Alzando gli occhi al cielo, Bobby aprì la gabbia e si voltò verso Sam e Dean.

"Torniamo al deposito e vediamo di sistemare questo casino.”



*****

Bobby conosceva numerosi cacciatori; tutti uomini forti e virili, impassibili di fronte al dolore e poco avvezzi al contatto fisico -nulla che durasse più a lungo di una nottata in compagnia di qualche sconosciuta o di un’altra cacciatrice, perlomeno. Non erano il tipo di persone che passavano le loro giornate pettinandosi i capelli a vicenda e giurandosi affetto eterno, per essere chiari.

Lo stoicismo era un male necessario nella vita di un cacciatore, uno dei tanti espedienti che permetteva loro di andare avanti e fare ciò che andava fatto. Le emozioni erano qualcosa di cui non si parlava, una pacca sulla spalla l’eccellente sostituto di un discorso a cuore aperto.

Nemmeno il più tosto cacciatore d’America raggiungeva però il grado di fame di contatto umano dei Winchester. Perfino Sam -sentimentale, trasparente Sam- nascondeva i propri drammi dietro ad una facciata di naturalezza. Bobby se lo ricordava, ancora bambino, prolungare l’abbraccio della buonanotte quanto più possibile, o scivolare tra le braccia protettive di suo fratello con la scusa di una storta, di un incubo più spaventoso degli altri. Quei ricordi si sovrapponevano nella sua mente al giovane uomo curvo sulla sedia, gli occhi persi in chissà quale visione regalatagli dall’inferno, così come l’aveva visto solo pochi giorni prima.


“Oh, mioddio, ma non sono adorabili?”


Bobby si voltò e la saliva gli si strozzò in gola. Chinato verso suo fratello, le fronti premute insieme ed i lunghi capelli a coprire i loro volti -ma non abbastanza!- Sam stava strofinando il naso contro quello di Dean in un bacio eschimese, le mani callose alzate all’altezza dei loro petti, le dita intrecciate. Quel quadretto idilliaco non sarebbe stato tale senza la presenza di un terzetto di madri che, anziché tenere d’occhio i propri figli, strillavano a pieni polmoni per l’esubero di tenerezza.


Ho forse detto stoicismo? Cancella tutto.


“Cosa credete di fare?!” Bobby agguantò i due Winchester e li trascinò in un angolo meno affollato, ignorando le loro proteste. Non li lasciò andare fino a quando non ebbero raggiunto un vicolo e fu certo che non vi fosse più nessuno che li guardasse. “Non potete abbracciarvi così in mezzo alla strada! Abbiamo i leviatani alle calcagna, il minimo che potete fare è mantenere un basso profilo...!” sibilò, trattenendo a fatica l’esasperazione che voleva trasformarsi in un urlo -l’ultima cosa di cui avessero bisogno.

Dean scrollò le spalle, il suo sorriso accecante come una lampadina da troppi watt. “Non siamo più in mezzo alla strada, posso tornare ad abbracciare Sammy?”

Era la normalità che quei due vivessero uno nelle tasche dell’altro, ma l’incantesimo aveva esasperato la loro vicinanza fino a trasformarli in due effettivi gemelli siamesi. Bobby si aspettava che si ritrovassero attaccati per i fianchi da un momento all’altro. Non che vi fosse mai stato più di mezzo metro di distanza tra di loro, da quand’erano partiti. Quaranta ore di viaggio -di cui quattro di sonno, passate in un motel sulla strada- e non si erano staccati un secondo, diventando se possibile ancor più appiccicosi e sdolcinati con il passare del tempo.

Sebbene il pensiero gli avesse sfiorato la mente più volte, si era trattenuto dal definirli una coppia sposata per paura che decidessero di prendere ispirazione ed ideare lo sposalizio platonico dell’anima, o qualche diavoleria del genere.

“No!”

Sam mise il broncio ed abbassò le braccia che aveva già protese verso il fratello. “Ma non è giusto, io voglio così beeeeene a Dean” piagnucolò, supportato da Dean -il cui sorriso cominciava a diventare un tantino inquietante e più sul versante del maniacale- che annuì più volte. “Io però te ne voglio di più, fratellino.” Il succitato fratellino si portò l’enorme mano al petto, sfoderando i suoi proverbiali occhi da cucciolo. “Io di più!” Si voltò repentinamente verso Bobby, spalancando le braccia in un muto hai visto? Sei cattivo. Non c’era niente in grado di farti sentire in colpa più dei puppy eyes di Sam, e Bobby non era mai stato bravo a dire loro di no.

“D’accordo, ma vedete di contenere l’entusiasmo e non toccatemi, vi ho detto!” farfugliò giusto in tempo, perché Sam e Dean erano già balzati verso di lui urlando abbraccio di gruppo. Com’era ovvio, il suo rifiuto causò un doppio mugolio di protesta, ma Bobby cominciava ad abituarsi -oppure la sua era rassegnazione,