il sangue che usciva dai tagli sui piedi si mescolava a quello che già imbrattava la strada. Ma il dolore causato dai vetri rotti non era nemmeno lontanamente paragonabile a quello che sentiva dentro di sé. Aveva gli occhi sbarrati, troppa era la morte che aveva visto in quelle ore terrificanti. Tra le mani stringeva spasmodicamente un cristallo, che emanava una luce debole e rassicurante. Non poteva sapere quanto in realtà fosse prezioso, sapeva solo che sua madre l’aveva affidato alle sue cure prima di nasconderla e distogliere l’attenzione dei cavalieri d’ombra da lei. Poi era morta, aveva visto il suo cadavere riverso sulla soglia di casa. L’ultima cosa che aveva fatto, come sempre, era stato proteggerla. Un’unica lacrima le solcò la guancia e poi qualcosa si spezzò. La sensazione di apatia che aveva provato fino a quel momento si trasformò in un dolore talmente forte da graffiarle il petto con artigli acuminati. Le gambe le cedettero e si ritrovò a terra, inginocchiata nella polvere e nel sangue, mentre i suoi singhiozzi echeggiavano tra le mura della città, morta insieme ai suoi abitanti. Al petto stringeva ancora il cristallo, il penultimo dono della madre. L’ultimo era stato la vita.


Capitolo primo



La salvezza


 

La notte scese sulla prateria e su ciò che rimaneva dell’antica Alahrian, celando con il suo manto il sangue e i corpi riversi nelle strade. La bimba si riscosse, dopo ore, dal suo torpore e sollevò lo sguardo, ancora velato di lacrime, al cielo. Le stelle brillavano lontane e il loro baluginio le rasserenò l’animo, seppur di poco. Una brezza leggera ma fredda, proveniente dalle montagne a nord, si insinuò sotto i suoi abiti leggeri, facendola rabbrividire. Mossa dall’istinto di sopravvivenza la bambina si alzò in piedi e, destreggiandosi tra i cadaveri, si mosse velocemente tra quei vicoli bui che conosceva a memoria, allontanandosi dalla via principale, nella quale i cavalieri erano stati più spietati che mai. Quando ritenne di essersi allontanata abbastanza, entrò in una casa dall’interno fortunatamente sgombro. Il buio calava velocemente, ma negli ultimi raggi del sole morente, scorse sul tavolo una lampada, che si affrettò ad accendere. Un bagliore dorato si diffuse nella stanza, riscaldando il corpo e il cuore della bambina, permettendole di notare il cibo lasciato sul tavolo e la stretta scala che portava al piano superiore. Rendendosi conto solo in quel momento di quanto fosse affamata, si avventò sul cibo, dilaniando e strappando con i denti grossi pezzi di carne, nel tentativo di placare i gorgoglii del suo stomaco. Quando si ritenne sazia, decise di esplorare il piano superiore della casa, ma un intenso dolore alle piante dei piedi la bloccò. Abbassò lo sguardo, vedendo i tagli che si era procurata camminando scalza. Il sangue era ormai secco e pezzi di vetro acuminato erano ancora conficcati nella tenera carne. Lo sguardo le si appannò, ma riuscì a mantenersi lucida, ricordando gli insegnamenti della madre. Era la guaritrice della regina Serenai e, con il tempo, era diventata anche la sua confidente. Afferrò un affilato coltello e incise la pelle per estrarre i pezzi di vetro. Sangue misto a pus uscì dalle ferite riaperte. Avevano già iniziato a infiammarsi. Stringendo i denti per sopportare i dolori lancinanti si alzò, iniziando a rovistare nei mobili e nei cassetti, finchè non trovò quello che stava cercando: erbe mediche. Immerse i piedi nel catino d’acqua che c’era in un angolo, avvertendo un immediato sollievo. Intanto cominciò a masticare distrattamente le erbe che aveva trovato e con le mani strappò un lenzuolo per farne delle strisce lunghe e sottili. Quando tutto il sudiciume che si era accumulato fu lavato via, applicò con cura la pasta che si aveva fatto con le erbe, avvolgendo i piedi nelle bende improvvisate. Poi salì le scale e, distrutta, crollò nel primo letto che incontrò.

 

L’alba allungò le sue dita dorate sulla pianura, arrivando a lambire le mura diroccate. La luce del sole si riversò nell’umile casa dove la bambina aveva trovato rifugio, svegliandola dolcemente. Sbatté le palpebre un paio di volte, chiedendosi cosa ci facesse in quella camera sconosciuta e perché l’aria non fosse impegnata dell’odore dei panini dolci che sua madre faceva ogni mattina. La verità la colpì, violenta come un pugno sullo stomaco e le lacrime ripresero a scorrere. Singhiozzò per minuti interminabili, o forse ore. Decise di alzarsi. Per quanto amasse Alahrian, non poteva più restare lì, doveva andarsene. In un angolo trovò un paio di stivali e li indossò, le stavano leggermente grandi, ma avrebbe dovuto accontentarsi. Uscendo dalla casa afferrò un paio di pagnotte ne caso in cui le fosse venuta fame e il sacchettino delle erbe mediche. Davanti alla porta si bloccò, seguendo l’improvviso istinto che la portava ad andare a vedere per l’ultima volta la casa che era stata teatro dei suoi primi e spensierati anni. Tutto era come l’aveva lasciato il giorno prima: la porta divelta dai cardini e il corpo della madre riverso sulla soglia. La morte era stata pietosa con lei, sarebbe potuto sembrare che dormisse, se non fosse stato per la chiazza di sangue, ormai scuro, che le incorniciava il volto.

La rabbia prese