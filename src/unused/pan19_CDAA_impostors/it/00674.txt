inspirare rumorosamente. Si sta armando di pazienza, come ogni volta in cui cerca di instillarle la dose giornaliera di ragionevolezza. Non essere ridicola, Molly Hooper, la morte non cambia le persone. Le uccide. Molly, solo perché ridi più spesso di quanto umanamente accettabile, questo non fa di  te una persona felice. E non rende me un infelice.  “Io non amo John.” L’orrore della prospettiva gli ha caricato la faccia, trasformandola in una maschera grottesca, divisa tra il raccapriccio e l’incredulità per il fatto che lei abbia anche solo osato pensare una simile aberrazione.  

“Sì che lo ami invece. Così come ami la signora Hudson e Greg e tuo fratello. Cristo, Sherlock”, sbotta, usando una delle imprecazioni preferite da John, “sei morto per loro. Certo che li ami.”   

“Tu mi hai ucciso.”

Questa volta a Molly non passa inosservato. Non è solo la voce, pericolosamente bassa, soffice, quasi tenera, ma è il modo in cui la scruti ad occhi socchiusi, come qualcuno che abbia studiato una teoria tutta una vita e stia cercando di riscontrare la sua attendibilità nella pratica dell’esercizio. La considera con l’occhio clinico e meticoloso dell’uomo di scienza e tuttavia ci sono tracce duttili, anche calore. Non è simpatia o attaccamento. È qualcosa di più vago e generale, ma che nel loro caso, nel caso di Sherlock, dice tutto: è sentimento. 

Molly deglutisce, disorientata da quello che ha osservato, si rifiuta di osservare oltre. È la sua immaginazione che le gioca brutti scherzi, si dice, nient’altro. “Sì, l’ho fatto. E se mi farai arrivare in ritardo per la lezione potrei anche rifarlo.”

Sherlock storce la bocca in una smorfia. Non ha mai apprezzato il suo umorismo.

Allontanandosi, Molly chiude gli occhi. 

Quelli di Sherlock la seguono finché non svolta, finché è loro possibile. 

Molly li sente, a trafiggerle le scapole come frecce.


 


*

 

Tutto ha raggiunto un equilibrio, un precario equilibrio che delinea il suo percorso alla stabilità. 

Dopo la rottura con Tom, Molly sta riscoprendo la solitudine dell’appartamento, delle serate libere, delle notti quiete in cui il pensiero di Sherlock la tiene sveglia a fissare vacuamente il soffitto, a confezionare canovacci domestici impossibili, a fabbricare scene di vita quotidiana che non vedranno mai la luce. 

Poche settimane dopo il matrimonio, in una di queste notti, per la verità è tardo pomeriggio, dopo un turno di quasi venti ore, ha ogni intenzione di dormire come minimo dieci ore di fila.

Mentre ricostruisce con dovizia penosa un salotto con le pareti dell’esatta tonalità di azzurro dei fiordalisi, un giardino pieno di viole e primule, sul retro di un villino di campagna con un grande cane bianco e qualche gatto, Molly sente un cigolio. Deve essere la finestra che si affaccia sul lato della stradina in cui sono ammucchiati i bidoni. Sono due settimane che si appunta di oliarla, ma il pensiero ogni volta scivola via, perdendosi in una miriade di altri ininfluenti. Prima era Tom, nelle domeniche mattine, ad aggiustare con la cassetta degli attrezzi le tubature rotte, le fessure, le assi scricchiolanti del pavimento, le mille perdite di quel suo appartamento che ha tanti difetti, sì, ma che è casa sua da quasi dieci anni.

Il cigolio si ripete e Molly è costretta a scartare l’idea di Toby, rientrato dalla sua passeggiata serale, o di un colpo di vento troppo forte. 

Prende la mazza da baseball che conserva sotto al letto per circostanze del genere e aspetta in silenzio.

Dei passi in salotto. Qualcuno tasta i mobili, cerca a tentoni qualcosa. Urta la lampada che cade. La voce di un uomo impreca e al suono di quella voce, nel riconoscerla, Molly apre la porta della camera da letto e accende la luce in salotto.

“Sherlock.”

Sherlock si massaggia il naso. Deve aver battuto contro la lampada. 

“Sherlock”, ripete Molly, ancora impugnando la mazza da baseball. Nel pigiama di flanella, i capelli ingarbugliati e sciolti sulle spalle, non deve avere un’aria intimidatoria, ma Sherlock appare ugualmente a disagio.

Questo la porta a pensare al peggio. Sherlock incrocia il suo sguardo e un rapido cenno di diniego da parte sua serve a dipanare il panico. Molly si rilassa, posa la mazza sul baule che contiene l'abito da sposa di sua madre, accenna un sorriso assonnato. "Posso offrirti un tè?"

Il suo silenzio potrebbe essere imperscrutabile, ma Molly lo conosce da tanto di quel tempo che lo trasla in un improbabile sì, ti ringrazio,è molto gentile da parte tua non dare di matto perché mi sono intrufolato nel tuo appartamento dalla finestra.

Aspettando che il bollitore fischi, Molly cerca di calmare il battito cardiaco. L'ultima volta che lo ha visto risale alla settimana precedente, all'atipica conversazione sui modi in cui far apparire sincera una dichiarazione d'amore.

Molly non è sciocca. Ha capito che la sua richiesta sia motivata da un caso.  Solo per qualcosa del genere, adrenalina e brividi del rischio, Sherlock si spingerebbe così in là. È un bravo attore, con capacità istrioniche degne di un interprete teatrale, ma quando si parla di relazioni umane