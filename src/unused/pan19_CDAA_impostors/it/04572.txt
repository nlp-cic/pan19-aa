Perché sei riuscito ad arrivare alle Olimpiadi e perché ci sono persone che ti guardano e che fanno il tifo per te. Se tu non ti diverti, se ti lasci prendere dall'ansia, non si divertiranno nemmeno loro. Se uscirai sconfitto ma soddisfatto di te stesso, avrai colto il vero spirito.»

Era stato un discorso lungo e Tsubaki non era sicuro di averlo colto tutto, perché alcune parole gli erano sfuggite. Aveva però colto il senso generale del discorso e non poteva non dirsi d'accordo con quello che lei gli aveva detto. Alla fine, era il motivo per cui giocava a calcio: rendere felice e unire le persone che lo guardavano.

«Lo farò» le assicurò.

 

Tsubaki non pensò più a Carolina, preso com'era dai suoi impegni e dalle sue partite, fino a che non scoppiò lo scandalo del doping. La nazionale Giapponese era stata eliminata, dopo aver passato come prima nel suo girone, ma aveva ancora diritto ad una partita per stabilire la sua esatta posizione in classifica. Così Tsubaki, che poteva vantare di essere riuscito a fare un gol, si trovava ancora a Londra quando erano iniziate le competizioni di atletica ed era scoppiato il caso di Alex Schwartz.

Di norma, non tutti i casi di doping salivano agli onori della cronaca inglese, anche se nel villaggio olimpico capitava che se ne parlasse, se qualcuno aveva visto arrivare gli ispettori preposti al controllo e alle indagini. In questo caso la notizia aveva fatto scalpore perché si trattava del campione in carica di Pechino 2008 ed una simile caduta “dalle stelle alle stalle” era ottima per i giornali.

Tsubaki non ci avrebbe fatto caso comunque, anche se odiava il doping in ogni sua forma, se non gli fosse caduto l'occhio sul giornale che Nagatomo stava leggendo, che presentava non solo una foto di Alex Schwartz, ma anche della sua fidanzata. Nonostante l'abbigliamento completamente diverso che indossava – era la sua tenuta di gala – Tsubaki la riconobbe immediatamente.

«Che cosa dice?» domandò, in tono un po' troppo eccitato.

Nagatomo lo fissò con le sopracciglia alzate. «L'hanno squalificato» rispose. «Era positivo e poi ha confessato. Dice che sentiva l'ansia da prestazione.»

«No, intendo di lei.» Tsubaki indicò la foto di Carolina.

«Oh. Non so...» Nagatomo lesse ad alta voce l'intestazione della foto, poi provò a cercare qualche altra notizia all'interno dell'articolo. «Pare che sia la sua tipa. Atleta anche lei. Campionessa mondiale di pattinaggio artistico l'anno scorso. Chissà se è dopata pure lei.»

Tsubaki era rimasto senza parole. In nessun momento della conversazione che avevano avuto, seduti in quei gradini, aveva avuto il sospetto di trovarsi in presenza di una campionessa mondiale. Non importava che fosse uno sport minore, a cui lui non era minimamente interessato, sempre di una campionessa si trattava. Le gambe gli tremarono per un attimo dall'emozione.

Senza dare soddisfazione a Nagatomo, che era incuriosito dal suo interesse per la faccenda, scese al piano inferiore del palazzo dove si trovava una sala di internet point per gli atleti che volevano chiamare casa. Digitò il nome “Carolina Kostner” su google e la wikipedia giapponese gli diede tutte le informazioni di cui aveva bisogno.

Doveva ammettere che gli era sembrato strano tutto il suo discorso sulle Olimpiadi. Avrebbe dovuto immaginare che lei le avesse vissute in prima persona per poterne parlare in modo così certo. Eppure non gli era venuto in mente mentre parlavano. Ora si sentiva uno stupido, soprattutto leggendo la sua bibliografia sportiva. Nona a Torino 2006, nella sua patria, quando faceva da portabandiera, ventiduesima a Vancouver 2010. Doveva essere stato terribile. Da quello che leggeva, non era un'atleta da quella posizione.

Ogni frase che gli aveva detto assumeva un senso, adesso.

Ma Carolina ce l'aveva fatta. Si era rialzata e aveva vinto tutto quello che poteva vincere. A conti fatti, nella sua carriera, le mancava unicamente la medaglia olimpica. Il destino pareva accanirsi su di lei, considerando quello che era appena successo con il suo fidanzato.

Trovò su internet il suo sito web personale, che aveva anche la mail. Non sapeva se gli sarebbe arrivata, né se avrebbe mai risposto. Né se era scritta in un inglese comprensibile, soprattutto, ma doveva assolutamente provare a mettere su carta, o meglio su pc, i suoi pensieri ed inviarglieli.

 


Cara Carolina,



forse non ti ti ricorderai di me. Sono il ragazzo giapponese che hai aiutato ad ordinare del cibo una settimana fa. Tsubaki Daisuke. Probabilmente penserai che sono uno stupido a venire solo adesso a dirti che ho scoperto che sei una campionessa, ma è così. E l'ho scoperto leggendo del tuo ragazzo.



Mi dispiace molto per quello che è successo.



Volevo solo dirti che sto seguendo il tuo consiglio e mi sto godendo le Olimpiadi. La mia squadra ha perso quasi subito, ma credo di aver giocato bene e di essermi divertito. Ho anche segnato. La vittoria non è l'unica cosa che conta e io sono felice dell'esperienza che mi sono fatto e del pubblico che è venuto a sostenermi. Non so come siano state invece per te, ma sono felice che tu abbia deciso di