Noto, oltre alle solite magnifiche torte, un assortimento di colombe, focacce e, naturalmente, disseminate per il locale, uova di Pasqua di tutte le dimensioni e colori. Scambio due battute con Fede e mi dirigo nella veranda, il punto che preferisco della pasticceria: una stanza interamente chiusa da vetri, eccetto il lato comunicante con il resto del locale, e per questo luminosissima. Anche qui hanno appeso le decorazioni pasquali: ramoscelli di ulivi e uova colorate pendono dal soffitto, intervallate da festoni verdi e gialli. Mi ero quasi dimenticato che tra una settimana è Pasqua, forse perché fa ancora freddo come se fosse gennaio.

La noto subito, seduta al “nostro” tavolo. E' di spalle - le piace guardare fuori dalla vetrina - ma al momento sembra assorta nella lettura di un grosso libro, con un evidenziatore in mano. Non mi ha visto. Mi avvicino silenziosamente da dietro e le faccio improvvisamente il solletico ai fianchi. Lei sobbalza, caccia un urletto, e la mano con l'evidenziatore scatta e traccia una curva gialla per tutta la pagina. Mi allontano con un balzo mentre lei si protende per vendicarsi e mi siedo davanti a lei. «Insomma, Isabella, un po' di contegno, non siamo mica in un'osteria!» esclamo, ostentando un improvviso bon ton. Se gli occhi potessero incenerire, sarei un mucchio di polvere in questo momento, a giudicare dalla sua espressione. «Tu sai che prima o poi mi vendicherò, e che poi ti pentirai amaramente di tutto il solletico che mi hai fatto in questi diciotto anni, vero?» ribatte, accigliata. «Amo vivere pericolosamente,» dichiaro, noncurante, ispezionando la cioccolata calda e il pasticcino davanti a lei. «Cioccolata all'arancia e pazientina,» spiega, cogliendo il mio sguardo. «E non ti azzardare a fregarmene un pezzo come al solito!»

Sfoglio il menu e chiedo a Fede una cioccolata all'amaretto con panna e una mini millefoglie. Osservo mia sorella con un impercettibile senso di nostalgia: ogni settimana è sempre più diversa dalla scatenata bambina con le trecce bionde (ricordo che non voleva sciogliersele neanche per andare a dormire) con cui sono cresciuto. Mi appaiono fugaci immagini delle nostre scorribande in montagna, delle estati passate in piscina, dei Natali in famiglia… «Ehi, ci sei?» Scaccio i pensieri e ritorno alla realtà, molto più dolce, devo dire, dato che era arrivata la mia ordinazione.

«A cosa stavi pensando?» domanda Isa, raccogliendosi i capelli con le mani e portandoli dietro la schiena. Odia che le vadano davanti alle spalle, anche se ormai sono lunghi quasi fino a metà schiena, e so che se li liscia ogni mattina, religiosamente. «Stavo ponderando se dirti o meno che hai dei graziosissimi baffi di cioccolata. Ti donano molto,» mentii, sebbene i baffi li avesse veramente. Mentre si strofina con il tovagliolo, noto lo smalto nero sulle unghie mangiucchiate. «Bel colore,» le indico. «O adesso la moda ora impone di schiacciarsi le dita nelle portiere?» chiedo, facendo scivolare lentamente la panna dal piattino alla tazza. La cioccolata è così densa che sembra quasi un budino liquido. Mi ignora, intenta a cercare qualcosa nello zaino fucsia. Estrae uno specchietto con il quale si controlla la bocca.

Il locale si sta riempiendo: è quasi l'ora dello spritz. Vicino a noi si siedono quattro ragazze sui vent'anni, che parlano a voce alta, sovrastandosi l'un l'altra. Noto la coppia di anziani, qualche tavolo più in là, che le osserva con espressione infastidita.

Torno a concentrami su Isa e sulla mia cioccolata. «Che libro è?» chiedo, indicando il tomo con la svirgolettata di evidenziatore ben visibile. «Il libro peggiore che esista. Ed è successa una tragedia.» replica, seria. Fingo di sobbalzare. «Il rosa è passato di moda?» chiedo, con espressione esageratamente costernata. Arriccia le labbra e scuote leggermente la testa per sottolineare quanto sia scema la battuta. «E' greco» ribatte. «Chi è greco?» «E' uscito greco. Alla seconda prova della maturità» spiega, con il tono che solitamente adottano i giornalisti quando parlano dell'ennesima strage in Medio Oriente. «Oh,» commento, comprendendo. Ho appena messo in bocca una cucchiaiata di cioccolata, quando Isa tira verso di sè il piattino con la mia millefoglie semi-intatta. «Ehi!» protesto. «Non l'ho neanche assaggiata!» Il tempo di finire la frase e il mio dolce è sparito. «Sono molto stressata, se non l'avessi notato, praticamente prossima alla schizofrenia isterica». «Hai di nuovo letto i miei libri, vero?» incrocio le braccia e la fisso negli occhi. Non mi sono più deciso a portarli via da casa dei miei. «Sono quasi sicura di essere bipolare» ribatte, spazzando via le briciole dal maglione. «Gli unici poli di cui devi preoccuparti ora sono il Polo Nord e Sud e sapere che tipo di fauna e flora ci vive» affermo. «Geografia non è più materia d'esame da secoli!» «Beh, quando ho fatto io la maturità, c'era!» esclamo. «Appunto, secoli fa, vecchio mio!» puntualizza lei con