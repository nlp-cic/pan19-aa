. «Non ci resta che aspettare. Tanto ormai della serata non se ne fa più niente».
           Il giovane licantropo lo guarda stupito. Da quando Derek ha parlato delle emozioni, sta prestando più attenzione a quelle del suo amico e davvero, Stiles sembra una girandola confusa. Ora per esempio è di nuovo geloso e seccato. Tuttavia, a differenza dell’ubriaco al suo fianco, Scott finge nonchalance. «Va bene, hai ragione».
           Ed è così che i tre si dirigono nella camera da letto di Scott – e per la miseria, il Beta non ha ancora lasciato i fianchi dell’Alfa – e chiudono la porta a chiave, precauzione superflua ma tant’è. Scott adagia un taciturno e ancora triste Derek sul proprio piumone, sfiorandolo delicatamente e scostandogli i capelli dalla fronte, mentre l’altro lo guarda con i suoi occhi verdi annebbiati.
           L’unico umano assiste al tutto con le mani strette a pugno, perché la cosa sta cominciando a diventare terribilmente irritante. Quasi è tentato di urlare frustrato che anche lui si trova lì e che se proprio hanno voglia di lasciarsi andare a effusioni lupesche che lo facciano quando non è nei paraggi. Un minimo di tatto ed eleganza, insomma!
           Derek, intanto, ha afferrato il piumone sotto di sé e chiuse le palpebre si è lasciato andare a un sospiro profondo, mentre ormai il senso di vomito è persistente. Gira tutto, si sente come su una nave che ondeggia sul mare agitato. O su un’amaca in balia del vento. Che qualcuno gli dia un secchio, prima che vomiti l’anima dappertutto…
           «Io me ne vado». Tra tutte quelle sensazioni orribili che il Fengári Absinthium gli ha provocato, la peggiore è senza dubbio quella indotta dalla voce di Stiles.
           «N… no», si sente dire, come se a parlare non fosse lui ma uno sconosciuto.
           Stiles aggrotta la fronte. «Come?».
           «Non andartene. Voglio che resti».
           E l’umano deglutisce, pensando che sicuramente sia l’alcol a parlare, non il vero Derek. Quindi decide di ignorarlo e si rivolge al suo migliore amico con un sospiro: «Senti, io vado. Se papà mi chiede delle spiegazioni sul perché sono tornato così presto, dirò che hai litigato con tua madre e mi sentivo in imbarazzo a restare. Reggimi il gioco, okay?».
           Scott annuisce. «Va bene».
           «Forse non sono stato chiaro», esclama Derek irritato. Si solleva sui gomiti – la posizione evidenzia i pettorali e i bicipiti, cosa che porta Stiles a deglutire – e fissa il ragazzino con sguardo duro. «Tu resti».
           «Ah! Sei ubriaco perso, non ti trovi nella posizione più adatta per dare ordini!».
           «Non sono ubriaco, posso benissimo afferrare quel tuo piccolo collo e spezzarlo con due dita, se solo osi mettermi alla prova».
           «Vorrei proprio vederti provare!», esclama Stiles sfacciato. «Ti sguinzaglierei Scott addosso, così vediamo».
           «Hey!», esclama quest’ultimo, tra il divertito e l’esasperato. «Non sono mica un cane!».
           «Taci, McCall», borbottano bizzarramente all’unisono Stiles e Derek.
           E se non altro, con quel piccolo siparietto l’atmosfera sembra essersi alleggerita.
            I minuti trascorrono in silenzio, mentre ognuno è immerso nei propri pensieri. I più interessanti sono quelli di Stiles, che cerca in ogni modo di ignorare ciò che ha provato fino a solo qualche attimo prima. Insomma, andiamo, non poteva trattarsi di gelosia. Infondo non è successo nulla di che… Scott ha toccato Derek, sai che gran cosa. Probabilmente se l’avesse fatto lui adesso si ritroverebbe con un arto in meno ma, specifichiamo, chi se ne importa. È tutto okay. Scott può, lui no. E dove sarebbe il problema? Dove? Tanto non si sono mai sopportati, e se Stiles ha salvato più di una volta la vita a Derek è solo perché si trattava di una speciale regola di bon ton. Strappare da morte certa qualcuno è sinonimo di buona educazione, e lui è dannatamente un ragazzo educato, tante grazie. Se fosse stato un cafone e villano e buzzurro, col cavolo che ora le belle chiappe mannare dell’Alfa sarebbero comodamente posate sul morbido letto di Scott. Di Scott, cazzo… Perché non il letto di Stiles? Che ha che non va? È forse perché si tratta di un letto umano? Ha lenzuola, un cuscino, le molle, non è esattamente di pietra. Insomma, che diamine ha Scott più di Stiles?! Perché Derek lo preferisce sempre?!
           … Non è geloso. No. Assolutamente.
           «Sapete? Voi… siete la mia famiglia».
           Come, prego?
           I due ragazzini si scambiano un’occhiata stupita, con tanto di fronte inarcata, poi guardano il lupo disteso in tutto il suo glorioso splendore. Lo stomaco si alza e abbassa lentamente, così come il petto massiccio. Le braccia muscolose sono rilassate e lo sguardo è perso di fronte a sé. Stiles non ha mai visto nulla di più bello.
           «Non mi sono mai sentito così legato a qualcuno, dopo che… dopo…». La sua voce, che già era un sussurro flebile, si spegne. Ed entrambi i più piccoli sono certi che se fosse pienamente in sé, se