addirittura di aver aperto e chiuso la bocca un paio di volte senza proferire verbo.

Quando si riprese dallo stato di catatonia, la prima cosa che pensò fu che questo giovane uomo gli stava facendo qualcosa molto in profondità, in luoghi del suo inconscio che da tempo non venivano sfiorati. Will stava praticando una lenta erosione di quelle fondamenta e i risultati sarebbero stati devastanti.

Ma quel sorriso…

“Prima sarebbe bene lavarlo, dunque,” disse Hannibal aprendo il rubinetto della vasca; con un veloce guizzo del capo cercò di scacciare l’immagine che gli era rimasta impressa nella retina di quegli occhi illuminati, vivi e ridenti. Accecavano quanto un singolo fascio di luce che filtrava da una feritoia in una stanza altrimenti buia. E la stanza buia in questo caso era la sua mente e la scarsità di esseri umani interessanti incontrati nel suo cammino.

“Qui, lo laviamo qui?” domandò l’essere umano molto interessante.

“Non è adatto?” si informò Hannibal con sincero interesse.

“Certo, certo che lo è, ma…”

Hannibal scrollò le spalle. “Qual è il problema allora?”

“Ok, grazie.”

“Non c’è bisogno di alcun ringraziamento,” precisò Hannibal.

Will sorrise, questa volta meno accecante. “Lo dici sempre,” si rivolse ad Hannibal con un’espressione complice molto intrigante, come se lo conoscesse da sempre, “Ma questo non toglie che continuerò a ringraziarti lo stesso. Perché è il minimo che possa fare quando ti piombo in casa e tu sei così gentile…”

L’effetto non fu lo stesso del sorriso precedente, ma ci andò molto vicino. Hannibal capì che parte della serata sarebbe stata finalizzata a dire o fare qualcosa per stimolare di nuovo quella trasformazione nel viso di solito adombrato e pensieroso di Will.

Non che ad Hannibal dispiacesse il lato serio del giovane uomo, ma quest’altro provocava corto circuiti nella sua mente che, anche se preoccupanti, era utile esplorare.

Hannibal si assicurò che la temperatura dell’acqua fosse quella giusta e afferrò il braccio doccia.

Will appoggiò il cane nella vasca, lasciò le mani sul dorso della bestiola con fare rassicurante. “Bagnalo qui,” disse e poi si guardò in giro. “Con cosa lo laviamo?”

Hannibal afferrò la prima bottiglietta che trovò e la mostrò a Will che scoppiò a ridere.

Bel suono. Inusuale. Frequentare l’uomo per le sedute o per lavoro non regalava le stesse possibilità date dal condividere queste cose futili e più intime, in un certo senso.

“Avrà il pelo più bello di qualsiasi altro trovatello nel raggio di chilometri,” commentò Will osservando Hannibal svitare il tappo, “Non credo di aver mai visto in vita mia un bagnoschiuma in una bottiglia di vetro.”

“È fatto in una profumeria dove mi servo da anni,” spiegò Hannibal quasi giustificandosi.

“Appositamente per te.”

“No, non direi,” le labbra di Hannibal si distesero captando il tono ironico di Will. Era una presa in giro che non lo disturbava, Will era solito scherzare sui suoi gusti raffinati e, a suo dire, stravaganti, ma mai in modo scortese.

Ridacchiando, Will gli prese il bagnoschiuma dalla mano, sfiorandolo con le dita umide; si versò pochissimo liquido bianco perlato sulla mano.

“Puoi usarne di più,” disse Hannibal.

“Vedrai cosa succederà solo con poche gocce,” rispose Will in tono fintamente intimidatorio.

Il cane li guardò roteando gli occhi da sotto la frangia di pelo; tremava, ma rimase fermo ad attendere. Will lo frizionò partendo dal dorso, trasformandolo in una nuvola di bolle e schiuma, poi voltò il viso alla ricerca dello sguardo di Hannibal.

Un modo per condividere il momento divertente, infatti Hannibal si scoprì partecipe dell’emozione provata da Will, pur non capendola completamente.

Inevitabile.

L’entusiasmo di Will lo contagiava.

“Anche il musetto,” borbottò il giovane uomo come se parlasse tra sé e sé.

Di nuovo l’uso del vezzeggiativo.

Finito il lavaggio, Will alzò il cane sulle zampe posteriori. “Ora il risciacquo,” annunciò facendo cenno ad Hannibal.

Il dottore inondò d’acqua il cane dal collo in giù, aiutandosi con una mano che ora in un punto ora in un altro veniva in contatto con quella di Will. Insieme riportarono tutto il pelo ad uno stato di perfetta pulizia e poi con estrema cautela si dedicarono al musetto. “Non deve entrare acqua nelle orecchie,” fece presente Will.

Finito il bagno, Hannibal passò un asciugamano a Will che avvolse il cane e lo prese tra le braccia.

Entrambi finirono seduti con la schiena contro alla vasca e passarono i minuti successivi a maneggiare il cagnolino per asciugarlo e medicare le ferite.

Fu qualcosa di estremamente intimo e complice; un momento tanto importante per Will che finì per diventare importante anche per Hannibal.

“Lascialo qui, ora, sotto l’asciugamano,” disse Hannibal togliendogli il cane dalle braccia.

Appoggiò il fagotto sul tappeto ai piedi del lavello e questo rimase immobile; a malapena si vedeva il tessuto alzarsi e abbassarsi al ritmo del respiro del piccolo cane.

Hannibal prese una mano di Will; sul palmo e sulla parte più bassa delle dita c’erano tagli e buchi lasciati dalla lotta ingaggiata con la trappola per aprirla.

“Fammi vedere l’altra,” Hannibal reclamò la mano sinistra e Will