, l'idea che il suo racconto gli desse fastidio. Semplicemente, ascoltava.

«Mostramelo» disse infine, una volta che si fu accertato che Koala non aveva nient'altro da dirgli. «Mostrami il marchio dei pirati del sole.»

Koala se ne chiese il motivo, prima di capirlo da sola. Si trattava pur sempre del capo di un'organizzazione segreta – e criminale, a detta del giornale – per cui era ovvio che non si fidasse della prima ragazzina che andava a raccontargli una storia strappalacrime. Anche se, da parte sua, era un po' deludente, dato che sapeva che non aveva detto nient'altro che la verità. Benché lo capisse, era quasi delusa che lui davvero non potesse distinguere le menzogne con uno sguardo.

Si era alzata tremante e si era voltata verso la porta chiusa, in modo da girare la schiena verso di lui. Aveva alzato la maglietta con entrambe le mani, fino ai seni. Anche se lo poteva guardare solo allo specchio, il suo corpo era perfettamente cosciente della presenza di quel simbolo, marchiato indelebile a fuoco sulla sua pelle, a coprire la zampa di drago. Le aveva dato forza, sempre. Come per tutti gli uomini di Fisher Tiger, ne andava fiera.

Non abbassò la maglia, aspettando un ordine di Dragon, e lo sentì spostare la sedia. Voltò appena la testa per vedere che si era avvicinato a lei. La sua pelle tremò appena sotto il suo tocco, ma non si scostò né cambiò posizione. Lasciò che le mani di Dragon scorressero sui bordi del marchio e poi, pian piano, scendessero per individuare il marchio dei Draghi Celesti, che non poteva essere cancellato del tutto, così come quello che le era accaduto in passato. Però poteva essere migliorato e sostituito, con migliori ricordi.

«Fisher Tiger è stato un brav'uomo» affermò Dragon, scostandosi dalla sua schiena ma rimanendo in piedi. «Come altri prima di lui, non ha ottenuto il credito che si meritava. Non sapevo esattamente come fosse stato ucciso, grazie per avermelo raccontato.»

Koala abbassò la maglia e tornò a guardarlo. Aveva capito che la prova era finita. Se fosse stata superata, non lo sapeva: l'espressione sul volto di Dragon aveva continuato a rimanere le stessa. «Sì, il governo non l'ha mai raccontato. Ovviamente» aggiunse sprezzante. Per un attimo, ebbe l'impressione di aver visto l'ombra di un sorriso su quel volto, ma era durato così poco che avrebbe potuto essere la sua immaginazione.

«Che cosa vuoi fare?» domandò Dragon. Non c'era scherno nella sua voce, solo genuino interessamento.

«Voglio unirmi a voi» aveva risposto Koala, senza esitazione. «Non sono forte, non ho conoscenze, ho solo una speranza. Me l'avete ridata proprio voi.» Poi abbassò la testa per un attimo e quando la rialzò aveva deciso di rivelargli tutto. «Voglio fare qualcosa di concreto affinché Fisher Tiger non sia morto invano.»

«La forza te la possiamo dare noi» replicò Dragon, senza scomporsi. «Abbiamo bisogno della forza, è vero, ma abbiamo soprattutto bisogno di persone che abbiano il cuore nel posto giusto. Persone a cui non importa abbastanza di se stessi, perché non c'è gloria in quello che facciamo.» Il suo volto divenne ancora più duro di come sembrava normalmente. «Farai cose che non ti piaceranno, ma che saranno inevitabili, cose che forse ti faranno odiare. Renderemo il mondo un posto migliore, ma nessuno ti ringrazierà per questo. Pensi di poterlo sopportare?»

«So già come ci si sente» rispose Koala. Per Fisher Tiger era stata la stessa cosa, eppure le persone che contavano sapevano la verità. Aveva letto tante crudeltà, così a lungo, che era certa che non le importasse nulla di quello che scrivevano di lei i giornali.

Allora Dragon allungò le mani per appoggiargliele sulle spalle, in un gesto affettuoso che non ricordava aver ricevuto da dopo la morte di Fisher Tiger. Un gesto che non si aspettava da una persona dal comportamento così rigido. «Il fatto che al mondo possano nascere ancora persone come te, nonostante tutto, mi dà fiducia per il futuro» le disse. «Benvenuta nell'Armata Rivoluzionaria.»

Koala aveva sentito un calore spandersi per tutto il suo corpo e sapeva che non era solo la soddisfazione per aver finalmente ottenuto il suo scopo. C'era un motivo per cui molti seguivano Dragon nella sua impresa e probabilmente doveva essere quello: un uomo che non minimizzava le ferite che i suoi uomini avevano subito, ma le usava per trarre forza da loro. E che non mentiva, né su quello che pensava di loro, né su quello che avrebbe loro chiesto di fare.

Era più di quanto Koala si aspettava. E di più ebbe una volta che poté mettere piede nella base ufficiale dell'Armata Rivoluzionaria. Ne aveva avuto paura, inizialmente, ma poi si era trovata subito a casa. Nessuno si era fatto problemi ad accoglierla, nessuno l'aveva mal giudicata per essere una ragazzina o per essere stata una ex schiava. Anzi, aveva scoperto presto che quasi tutti i soldati avevano qualche motivo, nel loro passato, per essersi uniti alla causa. C'erano ex schiavi e uomini