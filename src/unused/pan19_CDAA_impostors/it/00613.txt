compagnia di un’altra persona che da me nulla pretende e che si accontenta di quel silenzio che so dargli e che è tutto quello che ci siamo concessi l’un l’altro fino a oggi. Voglio lasciare Lestrade, che è l’unica persona più vicina a un amico io abbia mai avuto ma di cui farei a meno, se non fosse per il suo lavoro e per il suo aiuto, e anche se dovrei sentirmi in colpa, io sto perfettamente bene con me stesso. Tutto intorno a noi e in movimento, è caotico, è rumoroso, colorato, quasi folle. L’uomo biondo accanto a me ride tracannando una birra, quello accanto sta ad ascoltarlo e batte le mani, facendo sobbalzare una delle code della camicia su e giù, come un bizzarro yo-yo di stoffa. Accanto a Lestrade, una ragazza dai capelli rossi sta flirtando spudoratamente con un uomo dell’età di suo padre, meditando se derubarlo subito o dopo l’insoddisfacente rapporto sessuale che avverrà a casa di lui più tardi, a unico beneficio della sua collaudata pantomima. Tutto è fin troppo frenetico e ognuno dei presenti sembra uno di quei pupazzi a molla che ti rifilano da piccolo, quelli a cui basta un giro di chiave per schizzar via impazziti per tutta la casa, esasperandoti con il loro incessante chiacchiericcio meccanico e portandoti al pianto prima di riuscire a strapparti una risata. “Credo che lei abbia un altro” Lestrade aggiunge poi, sovrappensiero, “Un altro altro.” Se fossimo intimi amici, quanto di più lontano da quel che siamo ora, sarei probabilmente felice del fatto che finalmente abbia aperto gli occhi. Da ciò che in realtà sono, una figura senza definizione e privo di un ruolo delineato nella vita dell’Ispettore, mi limito solo a constatare il fatto che abbia compreso la vera natura della donna con cui vive. “E’ colpa mia” aggiunge poi, agitando il suo bicchiere ancora pieno, “non ci sono mai. Non faccio mai niente per lei. L’ho abbandonata per il mio lavoro.” Sarebbe troppo facile dirgli che non è vero, che lei ha sempre saputo a cosa sarebbe andata incontro sposando un giovane poliziotto in carriera, ma non rispecchierebbe il mio carattere e nemmeno una mia sincera volontà. “Avresti dovuto pensarci prima di sposarla” è tutto quel che gli concedo. E’ un’accusa, non un modo per rendergli meno amara la pillola né uno sciocco tentativo di discolparlo di un crimine che ha commesso e di cui è consapevole. Non è colpa sua, gli avrebbe detto qualcuno come Donovan, o Anderson, o chissà quale altro subordinato avido di mostrarsi comprensivo e affettuoso, mentendogli in faccia senza remore o rimpianti. Mi sorprende il modo in cui mi guarda. Non è sconvolto, né indispettito, né sofferente come mi sarei aspettato. Mi guarda con una sorta di rassegnata consapevolezza, come se la mia reazione fosse stata esattamente quella da lui predetta, come se non l’avessi sorpreso poi granché imponendogli la mia drastica maniera di vedere la cosa. Ho detto che mi conosce: forse, però, lo fa più di quanto abbia mai immaginato. “E’ un po’ quello che succede fra noi due, no?” dice, piegando le labbra in un sorriso stentato. “Avremmo dovuto pensarci prima.” Mi sorprende che lui lo dica e non riesco, dimentico delle mie doti di attore, a mascherare la mia sorpresa di fronte ad un’affermazione che mai mi sarei aspettato di udire dalla sua voce. Ha riassunto in pochissime parole il nostro legame, quel collante instabile che ci tiene ancora insieme senza che nessuno dei sua sappia esattamente come e perché, quando tutto ciò che esiste tra noi è solo una reciproca utilità, un rapporto di lavoro vantaggioso che non ha bisogno di gesti più affettuosi del salutarsi a vicenda per strada o scambiarsi gli auguri di Natale. Lui si sente in debito perché è un essere umano come gli altri ed è nella sua natura lavare la propria coscienza sporca con qualche telefonata, chiacchierate fatte per lo più di silenzi imbarazzanti o stupide uscite al pub come quella di questa sera. Si sente in debito verso di me, che da lui non pretendo nulla di più che qualcosa con cui distrarmi, ancora ignaro dell’inutilità dei suoi sforzi. Semplicemente lui non osserva, pervaso da una sorta di timore reverenziale nei miei confronti, lo stesso che lo porta a ignorare il mio opportunismo, il mio disinteresse; lo stesso che gli impedisce di comprendere il motivo per cui i miei occhi sono scavati, le membra gracili, le labbra troppo secche, le mani in preda a un costante tremore. Non gliene faccio una colpa, comunque: Lestrade è talmente abituato a scene di quotidiano orrore da aver posto davanti a sé una barriera, una sorta di filtro capace di impedirgli di scorgerlo al di fuori dello Yard. A suo modo è un vigliacco, alla stregua di me stesso. E’ uno di quegli uomini che, pur di non restare soli, pongono sui fogli di una novella dal tragico finale la copertina di un felice romanzo d’amore, imponendosi di credere nella sciocca illusione di poter in qualche modo mutarne il contenuto. “Già” non ho molta voglia di continuare il discorso. “Avremmo dovuto.” E’ una conversazione che non si smuoverà