in quel momento l’espressione di Derek, che non aveva mai smesso di fissarlo. «Ho qualcosa in faccia?»
«No.» Derek enfatizzò la risposta facendo su e giù con il mento. «È solo… Non mi aspettavo tanta gentilezza da parte tua per uno stupido malore.»
A Stiles scappò quasi da ridere e, nello stesso tempo, si ritrovò intenerito. «Beh» replicò in tono ironico ma volutamente affettuoso, «potrei fare di meglio, non sono ancora andato a prenderti una coperta e a farti un tè caldo. Svegliarti e darti un cuscino non mi sembra questa gran cosa, come infermiere ho ancora grossi margini di miglioramento.»
Derek non rise a sua volta. Appariva davvero stupito. «Dicevo sul serio» ribadì. «Ti stai comportando in maniera premurosa, Stiles. Era solo uno svenimento, Deaton ha detto che passeranno, non c’è bisogno che ti preoccupi, mi sento già bene, invece sei qui che mi piazzi cuscini dietro la nuca e so che saresti capacissimo di portarmi veramente un tè fumante.» Fece una breve pausa e si schiarì la voce. «È un sacco di tempo che nessuno si prende cura di me con un sorriso aperto come il tuo e con questo tipo di attenzione. Non mi capitava da quando Cora… non mi succedeva da tanto. Ci sono stati un paio di momenti con Braeden, ma… non lo so, non era la stessa cosa.»
Dopo quell’affermazione Derek tacque e sulla fronte gli apparve una piccola ruga da concentrazione, come se stesse riflettendo su ciò che aveva appena detto.
Stiles si ritrovò con le guance in fiamme senza sapere bene il perché. «Lo dici come se avessi fatto chissà cosa» sdrammatizzò. «E io che pensavo di detenere un piccolo record, sai, tipo quello essere il membro del branco che ti ha visto perdere i sensi e poi aiutato a rinvenire più spesso di chiunque altro.»
Derek si morse l’angolo di un labbro. «Non così» rispose, distogliendo per un momento lo sguardo.
Stiles fu colto da un’ondata di reminiscenze e sollevò una mano chiusa a pugno, osservandola come se faticasse a riconoscerla. «Oh» biascicò impacciato, «beh, ok, sì, immagino che in effetti non sia la stessa cosa. Ma… perché dovrei prenderti a pugni se non ce n’è bisogno? Non l’ho mica mai fatto per divertimento e…»
Avrebbe voluto trovare le parole per spiegarsi meglio. Aprì la bocca, la richiuse e all’improvviso fu colto da un’ispirazione. Oltre che cercare di far capire a Derek che non doveva stupirsi se si occupava di lui e lo faceva in modo affettuoso, poteva cogliere la palla al balzo e chiudere un altro paio di crepe.
Con la pratica ci aveva preso la mano e ci mise solo un istante a individuarne un fascio di proporzioni notevoli, ma non al punto da rappresentare un rischio durante il trasferimento da un cuore all’altro. La luce rossa che emanavano le faceva risaltare e, come al solito, donava loro un aspetto sinistro. Osservarle era sempre spaventoso e straniante, anche se mai quanto la prima volta. Quando Stiles si concentrava per usare la Scintilla e guardarne una, o visualizzarne l’insieme, era come se nel punto in cui il cuore di Derek pulsava, pompando il sangue di vena in vena, sia la stoffa dei vestiti che la carne, i muscoli e le ossa si facessero diafani e trasparenti per mostrare solo l’organo, vitale ma danneggiato, che gli occhi di Stiles stavano cercando. In un certo senso era agghiacciante, sebbene Stiles negli anni avesse visto ben di peggio. Non era quella specie di squarcio o di finestrella irregolare aperta in un corpo vivo che lo sconvolgeva, era sapere che quello era Derek e che ciò che stava osservando era il precario equilibrio della sua salute, il confine sottile e incerto, simile allo zigzagare di una delle crepe, che separava la morte dalla sopravvivenza. Stiles cercò di non pensarci, perché si sentiva ancora troppo scosso per via dello svenimento. Doveva agire, non lasciarsi prendere dall’ansia. Inoltre Derek gli aveva fatto una confessione così disarmante che meritava una risposta adeguata. Era arrivato il momento di chiarirgli almeno due o tre concetti.
Per un secondo Stiles sorrise, rammentando l’episodio che intendeva raccontargli. Sì, era il ricordo giusto, ne era sicurissimo. Se avesse saputo cosa stava succedendo anche Melissa che ne era parte integrante si sarebbe detta d’accordo con lui.
Lasciando che il suo sguardo risalisse almeno in parte verso il viso di Derek – l’esperienza gli aveva insegnato che bastava che il bagliore rosso rimanesse entro i margini della sua visuale periferica – Stiles gli poggiò senza troppe cerimonie una mano sul petto. Avrebbe potuto cercare l’ennesima scusa o optare per un tocco meno deciso, ma non ne aveva voglia. Ritrovarsi in quella situazione particolare, con Derek che non poteva nascondere la propria vulnerabilità, aveva creato un contatto e un’intimità più evidenti del solito. Perciò Stiles si sentiva spinto a osare un approccio più diretto. In più era ancora agitato e sentire il battito regolare che risuonava contro il suo palmo aperto lo aiutava a mantenere la calma.
«Stronzate a parte, Derek, davvero ti sembra così strano che io sia