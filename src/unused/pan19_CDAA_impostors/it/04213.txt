. Poi inspirò a fondo, espirò e aprì gli occhi. Se l’era ripromesso quella notte dopo Tours. Se mai Simone fosse stato di nuovo così lontano da lui, la strada del ritorno l’avrebbero fatta assieme.

Si allontanò dal ragazzo quel tanto che bastava per guardarlo negli occhi, le mani che non lasciavano i suoi fianchi. «Andiamo» mormorò, ricevendo in cambio un piccolo cenno di assenso.

Bofonchiò appena un distratto ci sentiamo rivolto a Buti, prima di allentare la stretta su Simone e passargli un braccio attorno alle spalle, afferrando il trolley con l’altra mano e guidandolo verso l’uscita dell’aeroporto e attraverso il parcheggio buio, il rumore di qualche aereo che decollava a mischiarsi con quello delle ruote della valigia che sobbalzavano sull’asfalto irregolare.

I colpi delle due portiere che si chiudevano, poi il silenzio. Ivan si voltò verso Simone. Le braccia incrociate al petto, gli occhi inespressivi che guardavano oltre il parabrezza, le labbra appena socchiuse in un tentativo di dire qualcosa, di spiegare, come se ce ne fosse bisogno, come se in quel momento fosse in grado di farlo. Ivan allungò una mano e la posò sul suo avambraccio, sciogliendo la stretta. Qualche secondo, Simone che si voltava verso di lui, gli sguardi legati, nessuna parola.

«Mio padre ha preso un cane»

Ivan lo disse con il tono casuale di una conversazione pomeridiana davanti ad un caffè. Sembrava la cosa più appropriata, in quel momento. Perché le parole sarebbero tornate, e a quel punto sarebbe stato doloroso, avrebbe fatto male come tutti quei palloni avversari che toccavano il campo, ma non era quello il momento. Non era ancora il tempo.

«Che… che cane?» Un guizzo di qualcosa negli occhi di Simone, forse curiosità, forse sollievo per non dover parlare di cose serie. Ivan tirò fuori il cellulare, aprì la galleria e lo passò a Simone, guardandolo mentre scorreva le foto del cucciolo bianco e nero.

«Fa un po’ ridere pensare a tuo padre con un cane» mormorò il palleggiatore, mentre Ivan metteva in moto e usciva dal parcheggio.

«Povero animale, tra due mesi avrà bisogno di uno psicologo»

«E come l’ha chiamato?»

«Zlatan»

Un attimo di silenzio.

«Zlatan?»

Ivan non riuscì a trattenere una risata. Sentì Simone unirsi a lui, mentre la macchina sfrecciava verso l’ingresso dell’autostrada.

«Ha detto che è un nome da campione»

«Insomma tuo padre è sempre il solito»

«Ah, non cambierà mai»

L’aria entrava dal finestrino abbassato e scompigliava i capelli di Simone, mentre il suo sguardo si perdeva verso le luci di Milano. L’autostrada era quasi completamente deserta, l’asfalto nero veniva illuminato dai fari delle poche auto presenti. Ivan continuava a parlare, mentre nella mente gli si affollavano tutti gli argomenti di cui aveva voluto discutere con lui nelle settimane passate. La laurea di Totò, il caldo, il vicino che si era trasferito, l’ultima stranezza di Sirci. E a mano a mano che le ore passavano, a mano a mano che sentiva le sue frasi farsi un po’ più lunghe, a mano a mano che vedeva il suo corpo rilassarsi, le spalle distendersi appena, gli occhi farsi più presenti, sentiva il sollievo farsi strada nel proprio petto. Sentiva Simone tornare, un passo alla volta.

Le montagne si stringevano e l’aria si faceva più fresca quando Simone si fece nuovamente silenzioso, lo sguardo perso fuori dal finestrino, a seguire il profilo di quelle vette che conosceva così bene, e poi su, più in alto, a perdersi tra le stelle del cielo nero. Le luci della città erano poche e rade, l’ora era tarda, casa era vicina. La tangenziale curvava appena, affiancando il PalaTrento. Ivan percepì Simone distogliere lo sguardo e deglutire. Lo guardò per un istante, il tempo di leggere nei suoi occhi il groviglio di sensazioni che sembrava cominciare ad avere difficoltà a reprimere. Lo sentì deglutire e lo vide fissare davanti a sé. Solo a quel punto Ivan tacque, perché non c’era più nulla da dire, nulla da nascondere. Perché stavano tornando a casa e perché era necessario che Simone ricordasse. Come tutto era iniziato, perché era iniziato, dove voleva arrivare. Perché tornare a casa è tornare all’inizio, e tornare all’inizio è il modo migliore di rialzarsi.

Ivan non lo sapeva, se fosse meglio provare dolore o non provare nulla. E dopotutto chi era lui per dirlo, con gli anni passati ad ubriacarsi per non ascoltare la propria mente, proprio padre, chiunque lo circondasse. Non aveva una risposta. Se c’era una cosa che sapeva, però, era che a farlo crescere di più erano state le ore passate a prendere a pugni un muro e a fissare il vuoto sentendo ogni singolo frammento di dolore, frustrazione, rabbia, rimorso, delusione. Se c’era una cosa che sapeva era che l’anestesia finiva, prima o poi. Se fosse un bene o un male se lo chiedeva ancora, ogni tanto, ma forse non era quello il punto. Il punto era che l’unico modo per rialzarsi era soffrire per tutto il