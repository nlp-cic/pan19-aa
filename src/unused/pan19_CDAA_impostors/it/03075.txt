.

Benché fosse stanco e una buona dormita non avrebbe potuto fargli che bene, non riusciva a distogliere lo sguardo da loro. D'altronde era un pirata, faceva dell'avventura e dell'incontro con nuove persone uno dei suoi obiettivi.

“Tieni.” Sabo gli si era avvicinato quasi di soppiatto, mentre lui era distratto ad osservare con quanta forza Ace spaccava il legno. Gli stava porgendo delle garze e del disinfettante. “Sono della nostra riserva.”

“Grazie.” Marco non aveva dubbi che, con la vita che facessero, ne avessero bisogno. “Come ve li siete procurati?”

“Li rubiamo” rispose Sabo tranquillo. “Quindi usali pure senza problema.”

Marco sorrise appena a quell'ammissione di responsabilità che non aveva una traccia di senso di colpa. Poi si tolse la camicia sporca e la usò per togliere l'eccesso di sangue dal braccio, prima di disinfettare le ferite e iniziare ad avvolgerle nelle bende. “Dimmi un po'” cominciò, approfittando del fatto che Sabo fosse rimasto vicino a lui. “Come si sono conosciuti Shanks e Rufy?” Nonostante non si fossero presentati, aveva imparato i loro nomi ascoltandoli.

Sabo alzò le spalle. “Shanks era approdato al villaggio dove abitava Rufy una volta ed è rimasto lì per un po'.”

“E gli ha regalato il cappello per ricordo?”

“Tu vuoi sapere del suo braccio.” Sabo lo guardò condiscendente. Se pensava di fregarlo solo perché era un bambino, si sbagliava di grosso. “Cos'è, siete riusciti a sconfiggerlo perché ne aveva uno in meno? O volete ricattarlo?”

“Nulla di tutto questo” negò immediatamente Marco. “Saremo rivali e magari non mi sta nemmeno simpatico personalmente, ma come pirata lo rispetto. E rispetto la sua forza. Per questo siamo rimasti tutti perplessi quando è tornato nella Rotta Maggiore in quello stato.”

“L'ha perso per salvare Rufy” disse allora Sabo, che sembrò credere alle sue affermazioni. “Il cappello è il simbolo della promessa che si sono fatti, per questo Rufy ci tiene un sacco.”

“Sabo!” lo chiamò Ace. “C'è ancora del lavoro da fare!”

“Quale promessa?” domandò immediatamente Marco, prima che Sabo se ne andasse e lasciasse la questione in sospeso.

“Arrivo!” rispose lui, rivolto al fratello, poi tornò a rivolgersi verso Marco, per dargli la risposta che stava cercando. “Rufy vuole diventare il Re dei Pirati.”

 

Satch era riemerso dall'acqua in tempo per vedere Marco che si allontanava nel cielo, seguito a poca distanza dall'altro uomo volante che l'aveva attaccati. Si immerse nuovamente non appena si rese conto che la nave era abbastanza vicina a dov'era atterrato e l'equipaggio pareva avere tutta l'intenzione di bombardarlo approfittando della sua vulnerabilità.

Non avevano fatto i conti col fatto che fosse un bravo nuotatore, cosa che aveva imparato ad essere per avere la certezza di poter aiutare i suoi compagni possessori di frutto del diavolo nei momenti di difficoltà. Si levò il fazzoletto che portava attorno al collo e lo lasciò, in modo che emergesse facendo credere che fosse affogato, quindi nuotò più in fondo per abbassarsi oltre lo scafo della nave e riemergere dall'altra parte, dove non l'avrebbero notato, concentrati com'erano a verificare di averlo colpito sull'altro lato.

Estrasse i suoi coltelli e li usò per arrampicarsi contro lo scafo della nave. Non arrivò fino in cima, ma si fermò in una zona dove non avrebbero potuto individuarlo a meno di non affacciarsi in maniera quasi pericolosa da bordo. Non stava salendo direttamente sulla nave perché voleva aspettare Marco, sicuro che sarebbe tornato fra poco.

Invece il tempo passava e né Marco né il suo avversario tornavano. La nave aveva ripreso la sua rotta, con Satch che faceva abbastanza fatica a tenersi aggrappato con il vento che gli sferzava contro e completamente bagnato, ma preferiva evitare lo scontro, per il momento, almeno finché non avesse saputo della sorte di Marco. Non voleva pensare al peggio, ma era vero che per i pirati la morte era sempre vicina. E non sapeva nemmeno come interpretare il fatto che non stesse tornando nemmeno il suo avversario.

Quando la nave ormeggiò al porto di un'isola, Satch poté finalmente scendere dalla sua scomoda posizione. Si gettò in acqua e nuotò fino alla riva, dove sbarcò solo quando si assicurò che nessuno potesse vederlo. Si immerse nella foresta fino ad allontanarsi di una distanza di sicurezza. Solo allora ripose i coltelli e recuperò il suo zaino: lì dentro aveva la vivrecard di Marco, ancora intatta, che puntava verso l'orizzonte. Qualunque cosa stesse facendo, era ancora vivo, il che era la cosa più importante.

Poiché non aveva mezzi per raggiungerlo, non gli restava che aspettare che fosse lui a tornare indietro a prenderlo. Si erano portati dietro le vivrecard proprio per quella ragione. Si sentiva un po' inutile ad aspettare e basta, ma non aveva molte alternative. Le braccia gli facevano male per lo sforzo che aveva fatto di tenersi aggrappato e il suo stomaco gli ricordò che era quasi orario di cena e avevano saltato il pranzo.

Non potendo fermarsi nel primo villaggio, perché era possibile incontrare i proprietari della nave, Satch proseguì per la foresta fino a trovare un sentiero che