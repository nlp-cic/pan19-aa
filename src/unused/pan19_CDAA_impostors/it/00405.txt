essere più denso di dubbi e preoccupazioni.
 
«Il figlio di Laufey» sentenza il padre degli dei, e il silenzio nella stanza sembra farsi ancora più buio. Solo i vagiti del bimbo lo rompono di tanto in tanto.
 
«Il figlio di Laufey?» ripete Frigga con un sussurro, come se avesse quasi paura a pronunciare quel nome.
Odino si mostra preoccupato dietro l’aria fiera. Sua moglie, il giudice supremo per lui, è l’unica di cui teme il parere e la reazione.
 
«Io ho pensato che un giorno-» comincia, ma Frigga lo interrompe con un gesto della mano.
 
«Lo so,» mormora dolcemente «lo so.» e così dicendo prende il bimbo tra le braccia, con l’involucro di stracci che si scioglie fino a sfiorare il pavimento.
 
Lo guarda con occhi amorevoli, gli occhi di una madre, e se ne innamora subito, dal primo istante che lo tiene tra le braccia e lui, ingenuo e innocente, le sorride.
 
«Lo farò lavare e vestire,» dice senza staccare gli occhi dalla piccola creatura che tiene in braccio «e poi dovremmo trovargli un nome».
 
Odino sorride. Sorride per la fortuna di avere accanto una donna che sia degna di essere chiamata regina, una donna che sa amare, capire e accogliere.
 
«Sì, mia regina» le risponde, prima di uscire dalla stanza e lasciarla sola con il nuovo arrivato.
 
 
 
 
 
Quando Odino torna nelle loro stanze, quella sera tardi, ha quasi dimenticato del bambino, ubriaco della gloria di aver vinto. Entra e trova Frigga china su una piccola culla accanto al loro letto. Non vedeva tanta serenità sul suo volto da quando era nato Thor.
Si avvicina e le posa una mano sulla schiena, mentre cerca di vedere oltre i ricami della culla. Il bambino si è addormentato e il suo minuscolo naso soffia un respiro leggero. A guardarlo così, riposare come un piccolo angelo le cui ali devono ancora spuntare, non si direbbe mai essere il figlio del più malvagio dei giganti di ghiaccio. Odino sospira, capendo pian piano il danno che ha fatto: lui e sua moglie ameranno quel figlio come fosse il loro, ma un giorno, non poi così lontano, la sua vera natura emergerà e gelerà questo legame. Lui, forse, saprà accettarlo senza cadere nel dolore, ma Frigga?
 
Il re abbandona la veglia del piccolo e si lascia cadere tra le coperte del suo soffice letto. Poco dopo, la regina lascia sospeso un piccolo bacio sulla fronte del bimbo e si insinua anche lei tra le lenzuola.
Dopo aver soffiato delicatamente sulla lampada per spegnerla e aver lasciato che il buio prenda la stanza, sente la voce di Odino porle una domanda.
 
«Hai scelto il nome?»
 
«Si» risponde seria «Loki» e la sua voce si fa piena di fierezza e speranze.
 
Odino aggrotta le sopracciglia.
«Perché?» domanda.
 
«Significa fiamma. Hai guardato nei suoi occhi? C’è sia fuoco che ghiaccio. Deciderà lui da che parte stare, intanto gli insegno la via.»*
 
Odino sorride nel buio e Frigga getta un ultimo sguardo alla culla accanto a sé, prima di cadere in un sonno profondo. Quella notte, sogna  un bambino biondo e uno moro che giocano insieme nei giardini di Asgard.
 
Il giorno dopo il principe Thor è di malumore. Strano, perché lui è sicuramente il bambino più allegro e raggiante che Asgard abbia mai visto. Alla tavola imbandita della colazione Frigga gli si avvicina e gli tira amorevolmente una ciocca dei lunghi capelli biondi. Lui la guarda corrucciato, lei lo avvolge con un sorriso.
 
«Che cos’ha stamattina il mio principino di così grave da non potermi regalare neanche un sorriso?»
 
Il piccolo guerriero biondo sembra indeciso se rispondere o no. Alla fine sembra non riuscire a trattenersi.
 
«La balia non ha voluto portarmi nella vostra stanza stamattina. Ha detto che voi avete ordinato di non volermi vedere. Che cos’ho fatto, mamma?»
 
Nell’ultima parola, quella che sa di non dover pronunciare se non quando sono soli, la sua voce sembra avvicinarsi a un singhiozzo.
 
Frigga scoppia in una leggera risata che sembra infastidire Thor, poi si siede in una poltrona accanto a quella del bambino e lo solleva per posarlo sulle proprie ginocchia. Lo stringe in un abbraccio che le permette comunque di guardarlo negli occhi, con uno sguardo sincero e autorevole.
 
«Non devi mai, mai pensare che non ti voglia con me, qualunque siano le condizioni. Ho detto alla balia che nessuno, compreso il principe o Il Padre di tutti gli dei, aveva il permesso di entrare nelle mie stanze, per una buona ragione. Sei sicuro che non ti abbia riferito questo invece di dirti che non volevo vederti?»
 
Thor arrossisce e nasconde lo sguardo nella gonna del vestito della madre.
Frigga lascia cadere il discorso e, con una voce che più entusiasta non potrebbe essere, si rivolge di nuovo al figlio.
 
«Vuoi vedere il motivo per cui nessuno poteva disturbare la stanza?»
 
Thor solleva gli occhi sulla madre e questi brillano come due gemme preziose. Ha ritrovato il suo sorriso contagioso e sincero, questa volta colorato anche di un po’ di sorpresa.
 
 
 
 
Entrano nella camera con passi silenziosi e Frigga si rivolge al figlio:
 
«Fai piano, forse sta dormendo.»