la stoffa aperta e studiava il piccolo pezzo di carne rossastra con attenzione. Lo vide dimenarsi, come se fosse ancora vivo, e si affrettò a metterlo sotto la lente d'ingrandimento. «Nelle miniere. Ci ha attaccato mentre percorrevano la galleria di Leeves.» Lass vide l'alchimista impallidire, voltandosi verso il fratello. «Ha ucciso almeno tre minatori. Il primo è stato trovato questa mattina, o meglio è stata trovata la sua pelle. Gli altri sono stati due imbecilli che si sono sporti troppo verso l'ingresso.» «Quindi è vincolato.» «Sì. Sono riuscito a ferirlo solo quando era prossimo all'uscita.» «Sospetti?» «L'alchimista sei tu, io sono solo uno stupido soldato a cui piace il cazzo.» «A te non piace il cazzo, Wy, a te piace il culo» sghignazzò Cyrell. «Cercherò di farti avere una risposta il prima possibile.» «Grazie mille. Sai dove trovarmi.» Si alzò dalla poltrona ma, invece di uscire, si voltò verso il ragazzo. «Potresti tenerlo tu?» L'alchimista si voltò verso di lui e sorrise. «Nessun problema.» «No! Io voglio...» «Non me ne frega un cazzo di ciò che vuoi.» «Lascialo perdere, Lass. Andrà ad ubriacarsi al Serpente Piumato, non credo che tu voglia seguirlo.» «Cosa sarebbe?» «Un bordello.» Lass tornò a rivolgere la sua attenzione a Cyrell, accettando con entusiasmo l'idea di stare un po' con lei. Restarono in silenzio fino a quando non sentirono la porta inferiore chiudersi. «Non prendertela troppo con lui. È un po' strano, ma non è cattivo. Ha un carattere orrido, ma è una delle persone più leali che conosca.» Lass avrebbe voluto farle notare che era la sorella, ma preferì starsene zitto. «Hai fame?» domandò l'alchimista. Il ragazzo non ci pensò neppure su, annuì energicamente; non aveva mangiato molto quel giorno, ma non mangiava mai molto. Lo portò su per un'altra scala a chiocciola; la stanza successiva si rivelò essere una cucina e da lì si vedevano altre tre porte. Quella era la stanza più ordinata che avesse visto in quella casa, ma in qualche modo non gli sembrava interessante. Lass era più attratto dai volumi ammucchiati e dai marchingegni aggrovigliati. Cyrell gli mise davanti una ciotola con un pasticcio profumato ancora fumante. «Pasticcio di verdure, spero ti piaccia» disse, dopo aver messo in tavola anche una caraffa d'acqua e un bicchiere. «Tu mangia pure tranquillo, io devo fare alcune cose con questo schifo che mi ha portato il mio adorato fratellino.» Lass la vide sparire dietro una delle porte; in un primo momento si domandò cosa vi fosse dietro, ma il profumo del pasticcio attirò tutta la sua attenzione.   Quando Cyrell tornò, Lass aveva appena finito di pulire il piatto; lo sentì sospirare soddisfatto e non poté evitare un sorriso. «Piaciuto?» «Mai mangiato niente di simile.» Si sistemò meglio sulla sedia della tavola e l'alchimista si sedette di fronte a lui. «I nostri pasti prevedono quasi sempre funghi e pane raffermo. Se va bene ogni tanto un po' di carne, ma degli animali che troviamo in miniera.» «Io non mangio carne e nemmeno mio fratello.» Lass la osservò per qualche secondo in silenzio, poi si fece coraggio. «Per via della Strega delle Profondità? Troppi morti?» Era una domanda stupida, ma dopo quello che aveva visto quel giorno probabilmente non avrebbe mangiato più nessun tipo di carne; il solo pensiero di scuoiare qualcosa gli dava il voltastomaco. «Quindi ne ha parlato. Be', non poteva fare altrimenti, vista la situazione. Tu cosa sai della strega?» «Fino a poco tempo fa quasi nulla. Era lo spauracchio che usava mia madre per farci stare buoni.» Fece una pausa accarezzando il bicchiere di terracotta. «Varie leggende. Voci di corridoio. Non avevo mai conosciuto nessuno che avesse vissuto in quel periodo.» «Immagino. Quanti anni hai?» «Ottantaquattro[1].» «Sei molto giovane. La tua famiglia sa che sei qui?» Lass scosse la testa. «Non credo, loro lavorano in altre miniere; ci incontriamo di rado. Ma sapranno sicuramente cos'è successo.» La osservò con attenzione e provò a farsi coraggio; almeno lei non sembrava avere lo stesso carattere del fratello. «Non è che mi potresti raccontare qualcosa sulla Strega? Cos'è successo l'ultima volta? Perché da quello che mi è sembrato capire sono collegati…» «Così sembra, specie per quel che riguarda le morti violente, ma non è ancora ai suoi livelli. Com'era la creatura che avete incontrato?» Lass provò a dare una rapida descrizione, cercando di essere il più dettagliato possibile. Descrisse il combattimento di Wylax con entusiasmo, il modo in cui il guerriero aveva combattuto brandendo quelle strane armi. Alla fine chiese se avesse idea di cosa si trattasse. «Un sospetto lo avrei, ma voglio prima esserne certa. Se è come credo, è diverso da Leeves; lei non era ancora riuscita a crearlo. Molto strano...» Sollevò lo sguardo dalla caraffa per tornare a guardare il ragazzo. «C'è stato qualcosa di strano negli ultimi mesi