: attaccò per prima, correndo verso l'avversaria con la spada in pugno.





Menò un fendente a vuoto, perché l'agile animale si scansò di lato all'ultimo momento, ingannandola; alzò una zampa per colpirla al fianco e non ci riuscì per un soffio, perché la ragazza si portò fuori tiro a propria volta con un salto all'indietro. Poi la tigre spiccò un balzo per travolgerla, ma lei si abbassò prontamente e si allontanò con una capriola, rialzandosi con un movimento fluido per tornare subito a combattere. Scansò con abilità la fiammata appena scaturita, insieme a un ruggito, dalle fauci della fiera, e provò a colpirla di lato: fallì di nuovo e si ritrovò faccia a faccia con le zanne da cui avrebbe dovuto tenersi lontana. Con prontezza di spirito indietreggiò per recuperare equilibrio e spazio, ma venne caricata dalla tigre e costretta ad un secondo salto atletico per sfuggirle.





Il combattimento continuò così a lungo, senza che alcuna delle due riuscisse a ferire l'altra, fino a quando una zampata traditrice non disarmò all'improvviso la sterminatrice. A quel punto la ragazza si gettò a terra, fingendo di inciampare, per poi rivelare una lama nascosta nella fascia che avvolgeva il suo avambraccio destro: la puntò al collo della tigre, che subito si era gettata su di lei, anche se con uno strano attimo di esitazione. Anche in quel momento era ferma e non cercava di sventrarla con gli artigli, come le sarebbe stato facile; allora la sterminatrice piegò un ginocchio e provò a respingerla. Non le aveva ancora toccato davvero il ventre quando la belva si lasciò cadere di lato, proprio come se fosse stata colpita.





La fanciulla, vittoriosa, con un gesto di grande coraggio salì sopra la sconfitta e alzò la sua arma per il colpo di grazia.





Rimase ferma, ansimando forte, quindi sorrise.





– Per oggi basta, vero?





La tigre uggiolò, per poi essere avvolta da un lampo di luce. Quando questo si dissolse, al suo posto distesa al suolo non c'era altro che un'esile ragazza dal volto gentile, che sorrise di rimando e annuì.





Sango abbassò il braccio per asciugarsi la fronte dal sudore. Il sole picchiava accecante sopra di loro e il caldo era torrido: premeva sulla sua pelle e pareva salire anche dal terreno polveroso. In realtà non si sentiva poi così stanca, ma aveva l'impressione che Kirara lo fosse: quel giorno si erano attardate ad allenarsi anche se tutti gli altri sterminatori avevano finito da un pezzo i loro esercizi giornalieri. Come se non bastasse, Sango non era l'unica a trovare in Kirara un buon finto avversario: in tanti le chiedevano qualche rapido scontro, perché misurarsi tra esseri umani era ben diverso dall'abituarsi a muoversi con creature a quattro o più zampe. Lei non era capace di rifiutare nessuna richiesta ed era dunque la combattente che faticava di più, anche se non se ne sarebbe mai e poi mai lamentata.





– Adesso andiamo a casa e facciamo un bel bagno – le disse Sango, per poi lasciarsi andare a una risata allegra. Kirara scosse forte la testa, anche se sorridendo, perché sapeva che si trattava di uno scherzo: da quel lontanissimo giorno al laghetto, quella era una battuta che la ragazza le rivolgeva spesso. In realtà, per lavarsi le bastava assumere la propria forma demoniaca e ripulirsi con cura usando la lingua, alla perfetta maniera dei gatti, creature notoriamente capaci di mantenersi linde senza troppi sforzi. Di tanto in tanto era vista bagnarsi la testa alla piccola sorgente vicino al campo di addestramento, ma solo quando il caldo era davvero opprimente e sempre con molta parsimonia e attenzione.





– Se non vuoi andare via restiamo qui, ma combattiamo come dico io! – rise ancora Sango. Passò subito alle dimostrazioni pratiche: si mise a fare il solletico alla pancia lasciata scoperta dalla fascia che cingeva il petto di Kirara. L'effetto fu immediato: alla povera vittima piacevano i grattini ovunque, tranne che lì, quindi iniziò a divincolarsi per evitarli – come d'altronde avrebbe fatto chiunque. Ma Sango rideva e anche i miagolii di Kirara tradivano divertimento, tanto più che dopo pochi secondi le mani della ragazza erano già state bloccate da quelle simili a zampine dell'altra: lo scherzo si stava trasformando in un accapigliarsi affettuoso nella polvere, come avrebbero potuto fare due bambine o due cuccioli. Finirono anche per rotolare per qualche metro: quando si separarono e si misero a sedere, erano più sporche e più affannate di quando avevano deciso di concludere l'allenamento. E ridevano più che mai.





Kirara era adorabile, con quell'espressione gioiosa sul viso arrossato. Emetteva ancora quei suoi simpatici miagolii divertiti, quando fissò Sango negli occhi e poi si sporse verso di lei.





In un attimo la ragazza sentì due piccole labbra calde premere contro le sue.





Tra tutte le sorprese che aveva avuto in vita sua, quella poteva ambire, senza ombra di dubbio, al primo posto nella classifica delle più inattese e disarmanti in assoluto. Sango rimase immobile, senza la minima intenzione di ritrarsi, ma senza nemmeno fare nient'altro: lo sgomento era troppo, anche se non era uno sgomento indignato, o turbato, o furioso.





Kirara si staccò dopo pochi secondi. La guardò negli occhi e le rivolse un sorriso