le sue dita tra i capelli. E si rese conto di non poterlo fare, di non riuscire a parlare senza averlo lì, a portata di abbraccio, seduto sul divano a stringergli la mano ogni volta che le parole non uscivano, ad aspettare in silenzio e a riaggiustarlo, sempre in silenzio.

Ivan dovette intuire i suoi pensieri, Simone lo capì dalla tristezza nel suo sguardo. Lo vide chinarsi sullo schermo, come se per un istante avesse avuto l’istinto di prendergli la mano. Senza pensarci lui stesso chiuse le dita, trovando solo il proprio palmo freddo.

«Ehi. Guardami.»

Gli occhi di Ivan erano consapevoli e presenti.

«Domenica dopo la partita vengo da te immediatamente. Di qualunque cosa si tratti, la risolviamo assieme. Devi solo resistere altri tre giorni. Va bene?»

Simone annuì piano. Tre giorni. Settantadue ore. Quel tempo definito sembrava più gestibile, al pensiero che Ivan sarebbe arrivato. I quattrocento chilometri tra loro si compressero di nuovo, facendogli sentire il calore dello schiacciatore contro di lui, la stretta forte e calma dei suoi abbracci, quella capacità di farlo respirare e di tenere la sua mente ferma su quell’istante, su di loro.

Per la prima volta da giorni, mentre Simone si sdraiava sul divano e il suono della voce di Ivan riempiva il silenzio della casa, Dragan tacque.

 

 

«Non capirò mai come fa a piacerti questa roba»

«Le gallette di riso o i documentari sugli animali?»

Pippo gettò uno sguardo diffidente al tavolino e al pacchetto verso il quale Simone si stava allungando, per poi tornare a guardare lo schermo e i due elefanti che si muovevano su di esso, mentre una voce misurata fuoricampo ne spiegava le abitudini.

«Entrambe le cose»

Il palleggiatore rispose alzando gli occhi al cielo, sgranocchiando una galletta e controllando l’orologio da parete. Mezzanotte e un quarto. La partita contro la Revivre era finita più tardi del previsto, Ivan doveva essere a metà strada. Sospirò, giocando per qualche istante con la manica della propria felpa, per poi tornare a guardare gli elefanti. Sentì lo sguardo di Pippo addosso a sé.

«Sta arrivando»

Annuì. Lo guardò di sottecchi, spalmato sul divano, con addosso ancora la polo di rappresentanza che indossavano il giorno della partita. Erano appena usciti dallo spogliatoio dopo la vittoria contro Verona quando l’amico si era autoinvitato a casa sua, previa deviazione al loro sushi takeaway preferito. Simone sorrise, osservandolo mentre si allungava a prendere una galletta e la osservava poco convinto, tenendola a debita distanza dalla propria bocca. Cercò di immaginare la propria esistenza senza quel numero dieci ingombrante, affettuoso e fastidioso che si accampava sul suo divano alle ore più improbabili e che cantava a squarciagola tormentoni estivi su un’auto lungo le strade siciliane dopo l’argento più doloroso della loro vita. Sperò di non dover mai scoprire come esistere senza il proprio migliore amico. Si avvicinò a lui, appoggiandogli la testa sulla spalla.

«Puoi andare se vuoi, è tardi» mormorò, sentendo il braccio di Pippo circondargli le spalle.

«Nah, voglio vedere come si accoppiano gli elefanti»

Simone sorrise, sapendo che non c’era altro da dire. In quei giorni ancora più del solito lo schiacciatore gli era stato accanto, riempiendo i suoi momenti di silenzio e distraendolo quanto possibile, nascondendo la sua stessa stanchezza per stare lì sul divano con lui ad aspettare l’arrivo di Ivan, in modo da accertarsi che non si lasciasse andare a pensieri e ricordi poco piacevoli.

«Comunque Ivan deve aver lasciato della Nutella, nello sportello dei biscotti. Sai, per le gallette.»

«Ma allora il tuo ragazzo serve a qualcosa!»

Il palleggiatore ridacchiò, osservando il compagno alzarsi e dirigersi verso la cucina, per poi fermarsi un istante sull’uscio e accennare al televisore, sul quale un cucciolo di elefante seguiva la madre verso una pozza d’acqua. «Da qualche parte penso trasmettano le repliche di Pechino Express…»

«Scordatelo»

Era da poco passata l’una e mezza quando il citofono suonò. Simone scattò in piedi, correndo nell’ingresso e premendo il pulsante di apertura del portone. Aprì la porta, l’aria fresca del pianerottolo che lo faceva stringere nella felpa, e rimase in attesa. Il portone che si chiudeva, i passi lungo il pavimento piastrellato dell’androne e poi su per le scale. Chiuse gli occhi per un istante, perdendosi in quel suono regolare. Ivan è qui. Sentì tutta la tensione degli ultimi giorni sciogliersi, lasciandolo con un groppo in gola e gli occhi lucidi. Rimase immobile quando Ivan gli comparì davanti, il borsone della Sir in spalla, il solito giubbotto di pelle addosso.

Fu lo schiacciatore a percorrere i pochi passi che li dividevano e stringerlo in un abbraccio. Solo a quel punto Simone si riscosse, aggrappandosi a lui. Ebbe l’impressione di aver posato i piedi a terra per la prima volta da una settimana. Il corpo di Ivan era solido contro il suo. Il collo caldo, la barba di qualche giorno, il cuoio vissuto del giubbotto, le braccia che lo chiudevano in quella stretta particolare, come a nasconderlo da chiunque. Con il cuore che batteva all’impazzata, percepì appena Pippo che li superava e li salutava, sfiorando la sua