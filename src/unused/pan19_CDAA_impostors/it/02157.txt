paio di coniglietti saltellava nell’erba e gli uccellini preparano il nido sugli alti rami di una quercia dalla chioma paffuta.

Kurt si volta alla sua destra e incrocia gli occhi vispi di Dream, sdraiato esattamente dietro di lui, appoggiato a un gomito, in posizione lievemente rialzata. Quando torna a guardare nella direzione opposta, si rende conto che il bosco di pastelli si trova esattamente ai piedi del suo letto.

-Ciao.- dice piano -Mi hai sentito mentre ti chiamavo?-

-Te l’ho detto, vengo qui tutte le notti. Vado da tutti tutte le notti. Ma nessuno mi ha mai parlato, prima di te.-

-Questo è impossibile, lo sai? Dovresti essere tipo… tipo Babbo Natale. E lui comunque riesce a farlo solo una notte all’anno.-

Dream si stringe nelle spalle e gli rivolge un piccolo sorriso: -Allora, cosa aspetti?-

-A far cosa?- domanda Kurt, senza capire.

-A entrare nel tuo sogno.- Dream ammicca verso il ruscelletto che scorre a pochi centimetri da loro.

-Ma io non sto dormendo.-

-Non ancora.- lo corregge Dream -Ti stai addormentando.- batte le mani e al cozzare dei palmi un mucchio di scintille dorate esplodono in mille direzioni diverse, come le stelle filanti delle feste di compleanno. Kurt le osserva spegnersi nel buio della sua stanza -È il mio momento preferito.- continua Dream eccitato -Quando chiudete gli occhi e vi lasciate andare ed è come se in un secondo tutte le vostre preoccupazioni scivolassero via.-

Kurt sorride all’entusiasmo del bambino e tenta di voltarsi del tutto verso di lui, perché il collo inizia a fargli male, e se devono parlare almeno dovrebbero farlo seduti comodi, ma Dream scuote la testa, premendo lievemente contro la sua spalla con il palmo della mano: -Devi entrare nel sogno.-

-Ma non voglio, voglio parlare con te. Mi devi dire chi sei.-

-Te l’ho già detto.- ribatte lui, confuso da quella mancanza di cooperazione.

-Dream non può essere il tuo vero nome. Okay che ci sono bambine che si chiamano Rose e Violet e Sky, ma non esiste nessuno che si chiami Dream.-

-Be’, ci sono io.- risponde lui, sbuffando, come se stesse perdendo la pazienza.

-Ma è un nome comune!- insiste Kurt.

-Prima dici che nessuno si chiama così e poi che è un nome comune. Non stai dicendo cose sensate.- cantilena il bambino, ammiccando furbescamente e sporgendo la lingua.

Kurt fa per ribattere, ma Dream approfitta di un momento di distrazione per districare il braccio che lo tiene in equilibrio dal groviglio di coperte e soffiare un bacio dalle proprie labbra.

Kurt sta iniziando a odiare quella dannatissima polverina dorata.


♪

 

-3755
 

Quando Dream non si presenta la notte seguente e nemmeno quella dopo e poi ancora per una settimana, Kurt inizia a temere di averlo offeso. Non sa esattamente quale sia il codice di condotta da tenere nei confronti di un bambino che ogni tanto compare e scompare magicamente nella sua stanza per farlo addormentare, così tenta lasciando latte e biscotti sul comodino prima di andare a dormire, chiedendosi se sia più o meno simile al modo in cui ci si comporta con Babbo Natale.

Dream non compare, ma in compenso, il mattino dopo, latte e biscotti non sono più lì.

 

♪

 

-3720


-Mi hai fatto scoprire un sacco di cose su di me.-

Kurt ha sonno e non vuole aprire gli occhi. È troppo presto per svegliarsi e il giorno prima ha avuto educazione fisica a scuola. E lui odia educazione fisica. Si merita di dormire. E Dream merita di crogiolarsi un po’ nel senso di colpa, visto che è più di un mese che non dà sue notizie nonostante tutto il cibo che Kurt ha riversato sul comodino.

-Non sapevo di poter comunicare con qualcuno, per esempio, o meglio, non me lo ricordavo: è passato un sacco di tempo da quando ho rivelato il mio nome a qualcuno.-

Kurt continua a fingere di dormire ma non riesce a non muoversi leggermente, interessato al monologo di Dream.

-Non credevo di poter mangiare. È qualcosa di così concreto mangiare. Io sono tutto meno che concreto, insomma, non avevo nemmeno una formafinché non mi hai visto.-

Colpito dall’ultima affermazione, Kurt si decide a sollevare una palpebra per guardare di sottecchi Dream. Quando si accorge che si sta svegliando, però, il bambino lancia un urletto e Kurt lo vede distintamente… sfumare; sfumare via, sempre meno visibile, sempre più trasparente, finché non è che una nebbiolina e poi più nulla.

 

♪

 

-2555


Dream non compare spesso, Kurt non lo vede tutte le notti, eppure lo trova ai piedi del suo letto ogni volta che ne ha bisogno, seduto a gambe incrociate e con un sorriso sulle labbra.

Quando Kurt compie undici anni e decide di non fare una festa perché è piuttosto sicuro che nessuno dei suoi compagni di classe verrebbe, va a dormire presto, raggomitolandosi sotto le coperte dopo aver dato la buonanotte a un Burt sempre più preoccupato. Chiama Dream a mezza voce e, come sempre, quando sta per perdere la speranza di vederlo, lui si palesa al suo fianco con un cupcake con una candelina sopra e uno sciocco cappellino in testa