Harry non avrebbe saputo dire se Malfoy fosse scontento o seccato per quell’ennesimo compito. Ma poi mise via il galeone e rivolse a Harry un’occhiata penetrante. «Non dimentichi qualcosa?»

«Oh, giusto.» Harry si avvicinò a restituì a Malfoy la bacchetta.

Malfoy la impugnò e contrasse le labbra. E Harry non poté fare a meno di sorridere ancora. Era per caso quella la normale posizione delle labbra di Malfoy, a cui esse tentavano di tornare di continuo?

«Non è che ora ne sei diventato il padrone, vero?» Malfoy studiò la sua bacchetta.

«Ehm, no, non credo. Non l’ho fatto con l’intento di tenermela.»

Malfoy agitò la bacchetta ed Evocò un canarino giallo, che svolazzò sul soffittò, battendo furiosamente le ali e cinguettando un po’ troppo vivacemente. Rimase probabilmente soddisfatto dalla risposta della bacchetta, perché la infilò di nuovo nella veste con un cenno del capo. Infine guardò Harry, cupo. «Non sei arrabbiato? Per quella testa di cazzo che ha mollato l’esercito?»

Harry lo era, ma preferì scrollare le spalle. «Non sono mai stato un amico di Anthony.» Se Anthony non avesse abbandonato, ragionò Harry, avrebbe potuto farlo Calì per evitare di incrociarlo, e Harry avrebbe sempre preferito Calì a Anthony Goldstein. Anche Hermione e Ginny lo consideravano un idiota, perciò forse era andata bene così. Harry sorrise a Malfoy. «Visto? Mai un attimo di noia. Non è quello che ti avevo promesso?»

Malfoy sorrise, sorrise sul serio. Nessuna derisione né allegria forzata. Ma non replicò, limitandosi a scuotere la testa. Harry si sentì subito meglio e curiosamente orgoglioso di se stesso.

Quella sensazione però non durò a lungo. Poiché incominciarono a discutere di Calì e Anthony, e quella che da principio era iniziata come una semplice chiacchierata sull’accaduto, si trasformò ben presto in un fitto spettegolare.

«Chiaramente lei frequenta un Serpeverde, non hai ascoltato?» esclamò Malfoy.

«Anthony è solo un imbecille geloso. Scommetto che se l’è inventato di sana pianta» sostenne Harry.

«O magari non ti va di ammettere che la tua cara Calì potrebbe avere messo gli occhi su un Serpeverde.»

«La mia cara Calì?»

«Ci sei andato insieme al Ballo del Ceppo o no?»

«È successo quattro anni fa! Ed è stato un disastro.»

«Indubbiamente. Ti abbiamo visto tutti ballare, Potter.»

«Disse quello conciato da damerino.»

«Da cosa? Che c’era di sbagliato nella mia veste? Dovresti sapere… Abbiamo già controllato da questa parte?»

Harry sbatté le palpebre. Malfoy si fermò e indicò un corridoio deserto alla loro sinistra.

«È un corridoio cieco» rispose Harry. «Su cui si affacciano due finte porte.»

Il corridoio era abbastanza lungo, poco illuminato e poco frequentato dagli studenti. Anche le pareti erano spoglie, senza arazzi appesi né ritratti.

Malfoy lo canzonò. «Ero convinto che Harry Potter conoscesse ogni anfratto del castello. Può un Serpeverde riuscire dove un Grifondoro ha fallito?»

«Non ho mai sostenuto di conoscerli tutti» replicò Harry seccamente. «Se hai supposto il contrario, allora la colpa è tua quanto mia.»

«Ho riposto troppa fiducia nel nostro Salvatore, è evidente.» Malfoy si spostò in direzione di quel muro vuoto.

Harry lo studiò. Non aveva percepito cattiveria nella dichiarazione di Malfoy. Si stava prendendo gioco di lui. Ma amichevolmente. A maggio gli hai salvato la vita… Magari ti è grato, si sente confuso, aveva detto Hermione. Forse adesso si aspetta che lo salvi sempre. E ho già fallito una volta.

«Tocca questa parete quattro volte,» stava spiegando Malfoy, intanto che allungava una mano «e diventerà…».

«Malfoy!» Harry scattò in avanti e afferrò la mano dell’altro. Avvolse le dita intorno a quelle di Malfoy ed emise un sospiro di sollievo. «Quel muro è stato maledetto» esclamò. «Guarda.» Era un incantesimo quasi impercettibile, ma se si osservava la liscia superficie posizionati ad angolo retto era possibile notare che emanava vapore.

«Maledizione Flagrante?» domandò Malfoy.

«Può darsi.» Harry prese la bacchetta e la puntò verso la parete. Un Finite Incantatem fece Evanescere il fumo. «Sembra una semplice maledizione. Ne abbiamo già riscontrata qualcuna simile in precedenza. Una specialità Serpeverde, in realtà. Le avevano lanciate sulle porte, in modo che scottassero se… Cosa c’è?» Malfoy aveva di nuovo quello strano sguardo. Fissava Harry con espressione indifesa. Lo aveva fatto anche in biblioteca, di fronte alle preghiere di Harry. Ed era insolito, trattandosi di Malfoy, poiché i suoi lineamenti si addolcivano perdendo il consueto rigore, e trasmettendo tepore invece che gelo.

Morbido e caldo. Come ciò che sto tenendo in mano, realizzò Harry, con orrore crescente. Le sue guance divennero più bollenti di quel muro, tanto che Harry non si sarebbe stupito, se avessero iniziato a fumare alla stessa maniera.

La mano di Malfoy, che Harry aveva tirato via per impedire che si ustionasse, era saldamente nella morsa delle sue dita; anzi, era premuta al sicuro contro il suo petto, quasi che il calore stesse ancora minacciando di bruciarla.

Lasciala andare e basta. «Scusa» disse