scelto un'altra famiglia, non l'aveva voluta più nemmeno lui. Era diventato un cavaliere e Tom, Anguy, Harwin e gli altri erano diventati i suoi fratelli. E non c'era più stato posto per lei. Aveva permesso a se stessa di pensare a come sarebbe stato vederlo ancora, ma aveva scacciato quel pensiero non appena le era affiorato alla mente. Eppure, quando nei suoi sogni di lupo lo vedeva, ne sentiva la mancanza, e desiderava di trovarsi lì con lui, a casa, o che lui la cercasse, che la trovasse e la portasse indietro, che riuscisse a farla ritornare a essere Arya Stark.

Ogni notte si avvicinava a lui di un passo, ogni volta vedeva più distintamente i dettagli della sua massiccia figura, i capelli neri, che gli ricadevano sugli occhi, erano più lunghi dell'ultima volta, più arruffati, si arricciavano alla base del collo, madido di sudore a causa dei fuochi della fucina. Era più alto, non una bambino, non un ragazzo, un uomo fatto. Il viso era più duro, ma conservava quell'espressione da stupido che lo rendeva semplicemente Gendry. Le braccia erano forti, il destro, quello con cui brandiva il martello, più grosso del sinistro, il petto possente, i muscoli si muovevano al suono del metallo che batteva sull'acciaio ancora caldo. Sembrava che avvertisse la sua presenza certe notti, quando istintivamente alzava lo sguardo e fissava la fitta vegetazione e gli alberi poco lontani dalla locanda. E quando i suoi occhi sorprendentemente blu incontravano quelli del lupo, lei inconsciamente faceva un passo indietro. Aveva paura? Non di lui, mai di lui. No, non era paura quella, era incertezza. Mi riconoscerà? Si chiedeva Arya. Ma come avrebbe potuto riconoscerla? Era un lupo, non una fanciulla. E quando era una fanciulla, era Nessuno. Però continuava a mantenere la testardaggine di Arya Stark, e così ogni notte si trovava a fare un passo avanti rispetto a quella precedente, poi un altro ancora e un altro ancora, finché non fu all'ingresso della forgia, e lui non sembrava spaventato, solo sorpreso. Il suo sguardo si fece meno cupo, i tratti del viso più morbidi e lei tornò ad avere undici anni e lui ne aveva quindici. Il lupo gli gironzolava attorno, al lupo piaceva stargli accanto, vederlo lavorare, notare l'ostinazione sul suo viso, la mascella serrata per la concentrazione, studiava ogni dettaglio, anche il più piccolo, perché non voleva più dimenticare, e quando si svegliava, di soprassalto, nel cuore della notte, era sempre troppo presto e troppo poco il tempo trascorso con lui. E come un mantra continuava a ripetere Arya Stark, Arya Stark, Arya Stark.

In alcuni momenti lui era triste, e lei avrebbe voluto abbracciarlo, ma non aveva braccia; voleva baciarlo, ma non aveva labbra; accarezzarlo, passando le dita tra quei suoi capelli neri, ma non aveva mani. E allora gli si avvicinava lentamente, leccandogli la mano, era forte e callosa e piena di fuliggine e aveva un buon sapore. Gli si accovacciava accanto e inalava il suo odore, che era di fumo, e fuoco, e metallo e Gendry. E a quel punto era lui a passare le mani sul suo collo, affondandole nel suo pelo grigio, la guardava fisso nei suoi occhi d'oro e aveva uno sguardo diverso, gentile, e a volte sorrideva, ma non era mai felice.

«Arya» chiamava di notte, nei suoi sogni e sentirlo la faceva stare bene e male insieme, e avrebbe voluto dirgli Sono qui, ma non poteva. Si svegliava ansimando, il sudore le bagnava la pelle del collo e della fronte e tutto ciò che avrebbe voluto fare era tornare a dormire.

***

Da quando lei se n'era andata, niente era stato più lo stesso. Gendry non riusciva a pensare ad altro che ad Arya Stark. Nei suoi sogni c'era lei, la vedeva andar via e ogni volta faceva qualcosa di più intelligente, era più svelto, riusciva a salvarla. Ma lei era sempre stata più veloce di lui, rapida come un cervo, veloce come una vipera, e lui non era riuscito a raggiungerla quando era andata via, prima che il Mastino la portasse via.

Era strano, per tanto tempo non era riuscito a trovare conforto in niente e nessuno e poi, a un tratto, eccola lì, quella bestia feroce e bellissima, gli occhi dorati, fieri, occhi che gli ricordavano quelli di lei. Non era comune, era diversa, selvaggia come il nord e come Arya stessa, eppure il fabbro non riusciva ad averne paura, forse proprio perché era così simile a m'lady.

Alcuni giorni erano più difficili di altri, giorni in cui Gendry chiudeva gli occhi, cercando di ridisegnare nella sua mente i tratti del viso di lei, gli occhi grigi, l'ovale allungato, e poi i capelli scuri, le braccia esili. Cercava di aggrapparsi ai ricordi che aveva di lei, non voleva che la sua immagine si dissolvesse. Si chiedeva come fosse ora, quanto fosse cambiata, se i suoi capelli fossero più lunghi, le sue mani sempre soffici, se fosse più alta, se il suo corpo si fosse trasformato