che l’altro ormai conosceva bene. Non mangiava molto e quando lo faceva masticava il cibo fin troppe volte prima di inghiottirlo, e il suo compagno di stanza si premurò di assicurarsi che si nutrisse a sufficienza. Non parlarono più di tanto, anzi per la verità si scambiarono solo qualche parola. Yarou sembrava avere la lingua annodata, e rispondeva quasi solo a monosillabi quando l’altro lo interpellava. Dal canto suo, Wyrem preferì non fargli troppe domande. Un altro elemento che al più grande non dispiacque fu di poter distinguere la notte dal giorno. Chiuso in quella camera durante la convalescenza non ne era stato in grado, mentre finalmente poteva scorgere il sole alto nel cielo, oltre le tende che separavano le stanze dagli ambienti aperti. Lui e Yarou pulirono a turno la piccola stanza che gli competeva, sbatterono le pelli che facevano loro da giaciglio e tolsero la polvere che si accumulava velocemente. Wyrem aveva già immaginato che il padrone di casa avesse altri servitori, e ne ebbe la conferma quando due di loro entrarono con delle scorte di provviste che lasciarono all’ingresso, senza parlare e senza salutare nessuno dei due giovani ospiti. Il ragazzino cominciò a chiedersi a che genere di preparazione sarebbe stato sottoposto, in vista del secondo rituale che lo avrebbe reso un Vorador. Prima di farlo passare allo stato di Crisalide, Onari Vesya si limitava a bere da lui fin quasi a prosciugarlo, per poi esporlo alle fonti energetiche dei portali, e lasciandolo lì finché il suo piccolo corpo non era allo stremo. Ma qualcosa gli faceva supporre che stavolta sarebbe stato diverso, e lui non aveva molta voglia di approfondire l’argomento. Si disse però che prima avessero superato la fase di Crisalide e meglio sarebbe stato, sia per lui che per Yarou. Una volta che sarebbero stati pronti per la trasformazione, sarebbe sicuramente andato tutto meglio per entrambi, o almeno così gli piaceva ripetersi. Diventare dei Vorador li avrebbe resi liberi, per quello che ne sapeva. Un giorno la porta si aprì, e il padrone di casa fece il suo ingresso nella piccola camera che i suoi due ospiti dividevano. Disse loro di seguirlo e i più giovani assentirono senza fiatare, cominciando immediatamente a camminare sui suoi passi, nei corridoi in penombra della magione. La sala in cui arrivarono era piccola e coperta di tappeti, come molte altre, ma al centro vi era un basso tavolo circolare. Un altro Vorador era accomodato su un cuscino, con un gomito poggiato sulla superficie di legno. Rivolse ai due ragazzini un vago sorriso quando li vide entrare, e un cenno con il capo al più piccolo. « Yarou. » Lo salutò, e lui fece un leggero inchino. « Il tuo padrone l’aveva detto, che eri cresciuto dall’ultima volta. » Wyrem lo guardò, in qualche modo l’altro Vorador somigliava ad Edrenas. Aveva la stessa qualità di viso, e anche i capelli erano simili, un colore scuro sporcato qua e la di bianco. Ma lui scartò l’ipotesi che potessero essere fratelli, era più probabile che fossero semplicemente entrambi Corvi. Il padrone di casa mise la mano sulla schiena del ragazzino biondo e lo esortò a muoversi, e il piccolo camminò in avanti fino a raggiungere il Vorador seduto. Questi lo voltò e se lo accomodò in grembo, accarezzandogli l’addome con una mano artigliata. Yarou gli si appoggiò al petto, guardando davanti a sé senza rivolgere l’attenzione a niente in particolare. Edrenas sedette a sua volta, poggiando un braccio sul tavolo. Fece cenno a Wyrem di avvicinarsi e lui obbedì, chiedendosi se avesse dovuto fare qualcosa di simile a ciò che aveva appena fatto l’altro ragazzino. Ma non fece in tempo a dare voce alla propria domanda poiché il Vorador se lo tirò addosso, facendogli trattenere a stento un’esclamazione di sorpresa, e se lo sistemò contro il petto in una maniera simile a come aveva fatto l’altro con Yarou. « Come si chiama la tua nuova Crisalide? » Chiese il secondo Vorador, accarezzando distrattamente i capelli biondi del ragazzino. « Onari Vesya gli ha dato nome Wyrem. » Rispose Edrenas, facendo scorrere la mano gelida sull’addome del più giovane e facendolo rabbrividire al contatto. « Mi piace. Non lo cambierò. » Wyrem guardò confusamente il viso di Yarou, cercando di capire che cosa stesse succedendo, ma si accorse immediatamente che l’altro aveva gli occhi stranamente foschi. Vide brillare gli artigli del Vorador che lo reggeva e immaginò che dovesse essersi caricato della propria energia, chiedendosene immediatamente la ragione. I due Vorador scambiarono qualche parola in una lingua che lui non comprese; non era Voradori, e lui suppose che dovesse essere quella dei Corvi. Le mani e il corpo di Edrenas si fecero progressivamente più fredde e lui cominciò a tremare convulsamente, ma non osò chiedere all’altro di smettere. Sgranò gli occhi quando si rese conto che l’altro Vorador aveva slacciato la casacca di Yarou e gliel’aveva fatta scendere su una spalla, scoprendogli la pelle. Il ragazzino non sembrava nemmeno essersene accorto, i suoi occhi avevano quasi del tutto perso lucidità. Il Vorador aprì la mascella e gli affondò le zanne nella carne, e Wyrem s’irrigidì, ma il più piccolo non ebbe alcuna reazione a parte un gemito solo vagamente udibile.