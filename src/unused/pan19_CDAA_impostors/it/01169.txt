ce la mettesse tutta. Mycroft non era quello che si lasciava cingere le spalle con un braccio, era colui che lo posava sulle spalle altrui, e in quel caso solo con Sherlock. Forse con Mamma e Papà, durante le catastrofi familiari. Sherlock aveva il ricordo di Mycroft che cingeva con il braccio le spalle di Papà il giorno in cui il Nonno era morto. Ma solo con persone di famiglia, solo con coloro che gli erano più intimi, e anche allora era Mycroft a offrire l'abbraccio in cui rifugiarsi. Non era lui a cercare rifugio, e le uniche volte in cui Sherlock aveva cercato di rendere il favore, suo fratello aveva chiuso a chiave la porta della sua stanza da letto e aveva pianto da solo, ringhiandogli di andare via.

Ma Mycroft se ne stava sdraiato lì, con rilassato e pigro abbandono, i capelli morbidi e spettinati, ribelli, come se avesse fatto la doccia e li avesse solo asciugati con una salvietta, nulla più. Il braccio di Lestrade gli cingeva la schiena, con la mano appoggiata su una spalla e la mano di Mycroft a coprire la sua. Il viso di Mycroft sembrava strano e Sherlock non riusciva a indentificare questa stranezza.

Droghe? pensò. No: Mycroft non ne avrebbe fatto uso a meno che non fosse stato malato o ferito e, di sicuro, avrebbero informato Sherlock se fosse successo? Di certo Mycroft sarebbe stato messo al sicuro in una delle cliniche segrete e attentamente sorvegliate dall'MI6 se fosse stata una cosa seria, o si sarebbe infilato nel proprio letto se fosse stata meno seria. Questo era diverso. Strano ma familiare... così familiare.

Da qualche parte, nel suo palazzo mentale, un ricordo si risvegliò e lo chiamò. Chiuse gli occhi e seguì il richiamo, indietro e indietro, giù per rampe di scale a chiocciola, fino a trovarsi nell'ala di Mycroft. Oggigiorno l'ingresso all'ala era imponente: alti battenti d'ebano con cardini in ferro battuto e rivetti scintillanti, il tutto incorniciato da un massiccio portale ad arco gotico.

Si ricordava di un tempo in cui la porta era più piccola, più semplice, meno minacciosa. Si ricordava di un tempo in cui c'era una porta quasi troppo piccola per poterla oltrepassare: una soglia che era sempre quel tanto più bassa di lui, qualsiasi età avesse... Sherlock si era dovuto abbassare per entrare nelle stanze magiche e segrete di Mycroft. Aveva modellato la porta originale su quella del Paese delle Meraviglie di Alice: la porticina che era troppo piccola da oltrepassare finché non avevi bevuto dalla bottiglia e ti eri rimpicciolito fino a diventare delle dimensioni di un topo. Giravi la chiave nella toppa e aprivi la porta, e ancora dovevi abbassarti, e poi ti ritrovavi nel giardino, e una volta che eri nel giardino, tutto era possibile. Sherlock aveva amato Peter Pan e L'Isola del Tesoro. Mycroft, invece, aveva amato la delicata, complessa logicità e illogicità del Paese delle Meraviglie e il mondo al di là dello specchio.

Ora era alla ricerca di quella porta. Doveva esistere ancora, pensò: non l'aveva mai perfettamente cancellata. Aveva solo costruito un'altra porta, e un'altra dopo quella, ciascuna più fredda e cupa e minacciosa man mano che Mycroft cresceva e Sherlock diventava... qualsiasi cosa fosse diventato. La vecchia porta doveva essere ancora lì però: la porta per il giardino segreto di Mycroft, dove i gigli ti rivelavano segreti e la conoscenza era magia.

Svoltò nel suo palazzo mentale, e ancora e ancora ed eccola lì. Lì: dietro la tenda di piante rampicanti ammucchiate alla rinfusa sul muro: edera e clematide, caprifoglio e campanule perenni e su in alto una macchia di rose rampicanti. Sherlock allungò la mano e scostò le piante, ed eccola: la porta di Mycroft, come quella di Alice. Era diversa dal Portale Nero come il giorno lo era dalla notte. Era montata su un muro di arenaria dorata e nonostante fosse anch'essa racchiusa in un arco gotico, questo era di colore chiaro: la pietra tiepida sotto la mano di Sherlock, la superficie piacevolmente rugosa, a metà fra liscia e ruvida. La porta era di quercia chiara, i cardini erano in ferro battuto anch'essi, ma con forme delicate e attorcigliate, come le rampicanti che la nascondevano. C'era una serratura accanto a una maniglia vecchio stile, col saliscendi. Sherlock cercò nella tasca del suo Belstaff e ne estrasse la chiave, girandola con una mano e afferrando e aprendo il saliscendi con l'altra. La porta si aprì facilmente e Sherlock si chinò per entrare.

Era verde... tanto verde: il giardino sul retro della casa di famiglia di Mamma e Papà. C'era un melo con fiori e frutti contemporaneamente, e un uccello che cantava, e ciascuno voleva dire qualcosa, anche se dopo tutti questi anni, Sherlock doveva faticare per associare il significato al simbolo. Bocciolo e frutto: Mycroft che gli diceva, con fermezza, che una tal cosa era un paradosso logico, ma che la manipolazione degli innesti ed il controllo dei fattori di crescita potevano farla accadere, nonostante tutto. La voce di Mycroft che diceva: "Vedi? tutto è possibile. Non scartare nulla finchè non hai dimostrato che non può essere,