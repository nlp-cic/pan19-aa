; tuttavia non riesce a celare un singhiozzo che gli scuote tutto il corpo, e porta Alessio ad allungarsi in una posizione scomoda e goffa pur di stringerlo fra le braccia.

«Gennà, che c’è? Puoi dirmi tutto, lo sai» mormora al suo orecchio, schioccando un bacio impacciato sulla sua tempia. Le piastrelle fredde del bagno fanno male alle ginocchia, ma lui non se ne cura: solleva una gamba e la tiene piegata con la pianta del piede premuta a terra, mentre Genn tenta di rannicchiarsi su se stesso per sottrarsi al suo abbraccio. Sembra più un incontro di wrestling che un tentativo di consolazione, ma finalmente Genn schiaccia il viso contro la spalla di Alex e, con un respiro rantolante, si decide a parlare.

«Sono uno schifo, Alé, un fallimento» singhiozza, senza riuscire a trattenersi. Alex sente una morsa serrargli il petto: Genn ha sempre avuto problemi di autostima, abissi improvvisi in cui sprofonda ogni tanto senza apparente motivo. Ogni volta fa malissimo, perché tutto quello che Alex desidera in quei momenti è che Genn riesca a vedersi attraverso i suoi occhi, senza i filtri distorti delle insicurezze che lo assillano: e se ci riuscisse, potrebbe constatare quanto è incredibile, pieno di talento e assolutamente indispensabile. Fa per interromperlo, rassicurarlo con un Gennà, ma che dici; ma ora che ha rotto la diga le parole sfuggono alle labbra di Genn come un fiume in piena.

«Io non ce la faccio più, Ale» singhiozza, prendendo profondi respiri tra una frase smozzicata e l’altra «Io lo so che… io ci ho provato, giuro, ma non ci riesco! Mi dispiace, sono uno stupido, sono un cretino».

«Gennà, ma di che stai parlando?» è tutto quello che Alex riesce a balbettare «Tu non sei stupido e nemmeno…»

«Sì invece» lo interrompe Genn, alzando improvvisamente lo sguardo e fissandolo con gli occhi lucidi e arrossati «Solo uno stupido mollerebbe la scuola prima di arrivare al diploma» sputa le parole fra i denti come fossero lische che gli sono rimaste incastrate in gola e nasconde immediatamente il viso, pieno di vergogna. Alex passa le mani sulle sue braccia, fino alle spalle e tra i capelli umidi di Genn, e ripete il gesto finché i singhiozzi assordanti del ragazzo non si affievoliscono.

«Non è affatto una scelta da stupidi» lo rassicura sottovoce; Genn tira su col naso e finalmente solleva il capo, lo inchioda con uno sguardo supplicante. Dimmi tu cosa c’è di buono in me, sembra chiedergli, perché io proprio non riesco a capirlo.

«È una scelta coraggiosa, invece» prosegue, annuendo a se stesso come per rafforzare le sue argomentazioni «Ci vuole… Non è facile prendere una decisione del genere, Gè. Ci vogliono due palle così, e tu ce le hai davvero. Insomma, io lo so» pronuncia l’ultima frase con una nota più allegra nella voce, ed esulta silenziosamente quando vede gli angoli della bocca di Genn incurvarsi verso l’alto.

«Non lo so, Alé» sospira, molto più lucido «Non è che io mi senta molto coraggioso. È più una questione di… Mi sento soffocare, là dentro. Sento di stare sprecando la mia vita a fare qualcosa che non mi porterà da nessuna parte, e se mancasse solo qualche mese stringerei anche i denti, ma l’idea di dover affrontare anche un altro anno… Mentre tu tra poco finisci e dopo puoi fare quello che vuoi…» Genn scuote il capo e affonda il naso nel collo di Alex, anche se deve piegarsi su se stesso e probabilmente la schiena gli fa male.

«Se ti senti così non ha senso che continui, Gè» Alex schiocca una decina di baci rumorosi sulle sue guance, sul naso e sulla fronte «É la tua vita e devi decidere tu cosa farne. E poi comunque hai fatto gli esami del terzo anno, quindi non è che non hai niente in mano. Ma soprattutto» conclude, prendendogli il viso fra le mani e costringendolo a guardarlo negli occhi «Non ti devi preoccupare di quello che faccio io perché qualunque cosa deciderai, io non ti mollo neanche per un secondo, capito?»

Il labbro inferiore di Genn trema mentre lui annuisce piano, e con un ultimo singulto si getta definitivamente tra le sue braccia, scivolando in ginocchio sul pavimento e costringendo Alex ad arretrare goffamente. Il ragazzo realizza che probabilmente questa è la prima volta in assoluto in cui lo vede piangere, ed è certo che il connubio fra l’alcool e il sollievo di essersi tolto dal petto un simile peso abbiano contribuito a renderlo così tanto emotivo: può anche darsi che l’indomani negherà di aver singhiozzato come un bambino sulla sua spalla, ma per ora Alex si limita a stringerlo con tutte le sue forze e lasciarlo sfogare senza dire una parola.

Quando finalmente Genn si tranquillizza, Alex riesce a condurlo fino alla sua stanza, dove gli procura qualcosa per la notte: gli dà una vecchia t-shirt di Nando (o Ciro?) che lo copre fino alle cosce e infine si stendono entrambi nel letto, Genn rivolto verso la parete e Alex dietro di lui, con un braccio a cingergli i fianchi e la mano premuta sulla sua pancia.

«Vorrei