per dirgli, ma poi scosse la testa e si limitò a stringergli una spalla, sorridendogli in maniera sincera. “Grazie.”

Kurt annuì seccamente, senza dire una parola.

“Devo… devo subito tornare in centrale, dobbiamo metterci al lavoro!” esclamò poi Blaine, afferrando di nuovo l’impermeabile e correndo verso la porta, fermandosi un momento prima di aprirla, colto da un’improvvisa folgorazione. “Quando torno troverò il modo per ringraziarti, Kurt! Quello che vuoi, okay?”

Il ragazzino non gli rispose e per un momento, dopo averlo guardato a lungo, Blaine ebbe come l’impressione che stesse cercando di dirgli qualcosa. Non lo fece e Blaine uscì di casa, incredibilmente ottimista, come non lo era da mesi.

Fu solo quando tornò a casa, trovandola vuota e senza Kurt, che si rese conto che il ragazzino aveva cercato di dirgli addio.

028. And start thinking they are using you cause it isn’t normal for someone to be so be kind to you and you’re wondering when shit is about to go down

Blaine l’aveva trovato di nuovo lì, in quel vicolo in cui si era nascosto per sfuggire alla rabbia del suo “capo”. Odiava quel posto, perché puzzava di marcio e urina, ma era l’unico luogo in cui non l’avrebbero mai cercato.

Non Blaine.

Blaine non aveva nemmeno permesso che la notte umida e fredda si facesse ancora più gelida: era arrivato lì nemmeno tre ore dopo la sua fuga – che fuga non poteva chiamarsi, perché in fondo Kurt sperava di essere seguito da lui, di essere trovato e riportato indietro. Era affannato e arruffato, l’impermeabile solitamente abbottonato alla perfezione gli svolazzava confusamente intorno ed i capelli, che di solito erano tenuti perfettamente in piega da una generosa dose di brillantina e nascosti sotto un cappello a falda larga, erano scomposti e arricciati a causa dell’umidità e, probabilmente anche della corsa.

“Kurt…” aveva sussurrato appena, prima di avvicinarsi a lui.

Kurt l’aveva guardato dal basso del suo cantuccio, non sapendo bene cos’aspettarsi; stava per fargli un ghigno e salutarlo come avrebbe salutato un dei suoi clienti abituali – per difendersi, nient’altro che per difendersi, perché Blaine non c’entrava niente con quei mostri, assolutamente niente – quando Blaine lo tirò in piedi con forza, abbracciandolo di slancio.

“Per quale motivo sei andato via? Cosa… Perché?” gli aveva chiesto concitatamente, confusione genuina nella sua voce e nient’altro che sollievo nel suo tono.

Il fatto che Blaine non capisse e che nonostante ciò l’avesse cercato – e trovato – gli strinse qualcosa attorno al petto, lasciandolo senza fiato per un momento.

“Non hai più bisogno di me, no?” sussurrò, dicendo la verità, e Blaine s’irrigidì tirandosi indietro.

Kurt si sentì a disagio sotto quell’occhiata perplessa e sconvolta e non riuscì a sostenerla, abbassando il capo. Blaine non inquisì, ma gli prese una mano, stringendola, dicendogli semplicemente: “Torniamo a casa.”

***

Gli aveva fatto una cioccolata calda, un lusso che in pochi potevano permettersi e che nessuno avrebbe sprecato per lui, ma Blaine si era giustificato spiegandogli che non poteva certo offrirgli del liquore per riscaldarsi, e poi l’aveva fatto sedere sul divano, avvolgendogli una coperta attorno alle spalle e sedendosi di fronte a lui.

Non parlavano da quando si erano accomodati e Kurt si sentiva inquieto, nonostante sapesse che Blaine non si aspettava niente da lui.

“Perché sei venuto a cercarmi?” chiese all’improvviso, sorprendendo entrambi per aver posto fine lui per primo a quel silenzio. Blaine lo guardò senza capire, stringendo il bicchiere di liquore che aveva tra le mani e inclinando leggermente la testa.

“Sarebbe stato più facile per te, no? Niente più responsabilità, niente più ragazzino da aiutare…” spiegò con fare impacciato, senza guardarlo in viso.

“Kurt…” disse lui dopo un momento, il tono di voce esasperato eppure benevolo che aveva sempre usato con lui tinto di una venatura di compassione. “Tu hai mantenuto la tua promessa, ma io non ho ancora fatto niente per aiutarti…”

“Mi hai tolto dai guai,” interloquì Kurt, alzando finalmente il capo e sorprendendosi nel vedere Blaine sorridergli.

“Quello è solo l’inizio, io… vorrei fare di più.”

Kurt si morse il labbro e scosse la testa, cercando di non leggere oltre il significato di quelle parole: i colleghi di Blaine gli avevano detto, quella prima sera che sembrava lontana anni, ma che era successa solo poche settimane prima, che Blaine era solito aiutare i ragazzi disastrati come lui, che li toglieva dalla strada e li rimetteva sulla retta via, e quindi lui non aveva nulla di speciale.

Era per questo che aveva preteso di andare a casa sua, guardandolo dritto negli occhi e dicendogli che non voleva andare in orfanotrofio e che forse lui avrebbe potuto prenderlo in casa con sé; era per questo che, dopo aver ottenuto ciò che voleva, aveva messo alla prova la sua pazienza, fingendo di dimenticare per quale motivo si trovava lì e poi mettendo anche alla prova le sue intenzioni, cercando di far crepare quella maschera di gentilezze e cortesia, di buone intenzioni e sorrisi genuini e