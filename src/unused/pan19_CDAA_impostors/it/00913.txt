un altro c’è la stessa frase scritta in un traballante ma comprensibile corsivo russo: non prova neanche a trattenere un sorriso mentre si appoggia al piano cottura aspettando che l’acqua inizi a bollire in quel bollitore elettrico che è con lui fin dai primi giorni lontano da casa, regalo di sua zia, forse uno dei pochi utili ─ e deve scrivere da qualche parte di chiamarla per il suo compleanno che dovrebbe essere a giorni, dannata memoria, chissà se Yuuri ricorda quando è nata zia Nastja.

Chissà se sa che ha una zia di nome Nastja, in realtà.

Della sua famiglia non ha parlato poi troppo, se ne rende conto ora, probabilmente l’avrà nominata un paio di volte mentre diceva all’altro di non preoccuparsi per la partecipazioni.

«Non sono fatti per certe cose.» era stato il suo unico commento a riguardo, interrompendo il discorso,  tornando a passare l’aspirapolvere, Yuuri non aveva più chiesto niente e la storia era finita lì.

Non che poi la colpa fosse tutta dei suoi genitori, poveracci, anche lui ci aveva messo del suo decidendo, dopo la prima medaglia importante, di tagliare i ponti: perché voleva essere indipendente e perché era stanco di sentirsi ripetere che con quei capelli somigliava a sua cugina Galina e si comportava peggio di suo cugino Pjotr (noto teppista in una famiglia che mai era stata altro che  r i s p e t t a b i l e  ).

C’era stato un momento -momento che probabilmente deve aver perso, visto che non lo sa individuare- in cui aveva smesso di essere Vitja e, a suon di sudore e stanchezza e lavate di capo da parte di Jakov, era diventato VIKTOR NIKIFOROV, tutto maiuscolo sulle prime pagine dei giornali e delle riviste sportive di mezzo mondo. Quel momento l’aveva cambiato e tutt’ora non crede l’abbia fatto in meglio, si deve far attenzione a regalare notorietà a chi ancora non è capace a portarsela appresso.

Tornando indietro si prenderebbe a calci in culo da solo ma ormai è tardi e, si sa, si raccoglie quel che si semina e, se da una parte è felice delle sue medaglie, dall’altra si chiede se i suoi genitori guardano ancora le sue gare. Sicuro lui legge gli articoli di suo padre appena ha tempo, ha sorriso scoprendo che un paio di volte ha scritto di lui, chissà cosa sarebbe successo se anche lui fosse finito a fare il giornalista.

 

Qualche buon seme, comunque, ha iniziato a seminarlo quando ha realizzato che, da soli, non si va lontano: si va più veloci, magari, ma lui non deve correre i 100 metri quindi perché isolarsi?

Qualche buon seme ha iniziato a piantarlo qualche anno prima, quando ha deciso che forse far amicizia con chi condivide con lui la maggior parte della sua giornata non sarebbe certo stato male, quando aveva accettato che, nonostante poi sul ghiaccio si sia soli, sono un team e tanto vale non essere in competizione finché effettivamente non si fa a spallate per lo stesso posto.

Era stato un toccasana per la sua anima e la fine dei nervi del povero Jakov: perché Viktor è difficile da prendere da solo ma, se possibile, è ancora più difficile da prendere in gruppo. Arriverà il giorno in cui si scuserà con quell’uomo per gli ultimi quindici anni di infarti e rabbia che gli ha regalato, l’ha probabilmente fatto invecchiare prima del tempo.

Scuote la testa con un sospiro al solo pensiero dei primi giorni insieme e di come, fin da subito, si sia reso impossibile da sopportare ─ e chissà se l’avrebbe tenuto in squadra tanto a lungo se solo non fosse stato  «Così fottutamente bravo.» , si chiede, versando finalmente l’acqua bollente nella due tazze.

C’era stato un periodo, uno abbastanza lungo, in cui si era chiesto se le persone parlassero con lui per voglia di interagire con quello strano tipo russo o se, semplicemente, volevano avere a che fare con il  personaggio  ─ e doveva averlo costruito bene, quel personaggio, se così tanta gente voleva averci qualcosa a che spartire, in ogni caso.

Fruga nello sportello sopra al piano cottura alla ricerca del tè, un silenzioso gesto di vittoria quando riesce finalmente a trovare la scatolina con ancora tre filtri dentro. Sblocca il telefono, lasciato in carica poco lontano, solo per lasciare un promemoria colorato sulla schermata principale, pronto per la prossima volta in cui andrà a fare la spesa. Tuffa le due bustine nelle tazze, un paio di sbadigli ad accompagnare l’azione, sfogliando pigramente le notifiche che affollano il suo telefono. I ventotto minuti tondi tondi di messaggio vocale gentilmente offerto da Chris li ignora volutamente, portando solo la sua attenzione su un paio di notizie relative a gare di gente che conosce a malapena, lasciando un paio di like alle foto di Jurij ed un commento composto per il 90% di fastidiosi cuoricini azzurri ad una foto di Georgi con la sua nuova, biondissima fidanzata  ─ non che Viktor speri davvero di vederlo riprendersi perfettamente dalla rottura con Anja, quel ragazzo è più melodrammatico di lui ed ancora si chiede come sia possibile, ma almeno ha fatto un passo avanti.

L’ennesimo sbadiglio ed il telefono abbandonato da qualche parte accanto al bollitore mentre afferra entrambe le tazze per