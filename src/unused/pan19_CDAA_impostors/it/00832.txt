certo la prima volta che si sentiva dire quanto i suoi discorsi durante le assemblee d’istituto fossero coinvolgenti, quanto fosse una bella persona, gentile, altruista, sempre a disposizione degli studenti… Eppure, le parole di Anna suonarono diverse: le aveva sentite così sincere e pervase di un affetto a lei sconosciuto.
Per questo non poteva fare a meno di rivolgerle il saluto ogniqualvolta si incontrassero, e a poco a poco aveva imparato a conoscerla.
In fondo, la invidiava. Molto.
Anna non era nata in una ricca famiglia. Anna non doveva dimostrare di essere la migliore studentessa per non far sfigurare la mamma davanti alle amiche. Anna non doveva tenere le spalle dritte e lo sguardo fiero per riuscire ad impressionare i colleghi e i soci di papà. Anna non doveva ereditare, un giorno, l’impresa di famiglia. Anna, semplicemente, viveva secondo i suoi ritmi, il suo carattere.
Nonostante fosse la rappresentate d’istituto, Elsa si sentiva sola. I suoi compagni di classe la ritenevano troppo fuori dalla loro portata per invitarla alle uscite o a gruppi di studio. I membri del consiglio studentesco pendevano letteralmente dalle sue labbra senza osare mai contraddirla.
Quando Anna si interessava alla sua salute, invece, vedeva nei suoi occhi quanto fosse sincera e seriamente preoccupata. Quando Anna la salutava con un piccolo sorriso e un cenno della mano – poiché l’aveva intravista in mezzo alla folla –, non poteva che ricambiare con una punta di timidezza, troppo abituata ad una rigida compostezza e austera etichetta.
Anna le aveva insegnato che un sorriso valeva più di un grazie. Le aveva insegnato che nessuno l’avrebbe ripresa, se l’avesse vista camminare un po’ ingobbita. Le aveva insegnato che dopo una caduta ci si poteva rialzare sempre, anche con qualche livido e contusione.
Elsa lasciò uscire un sospiro dalle labbra schiuse. Non avrebbe dovuto affezionarsi a lei fino a quel punto, fino ad aspettare il suo sorriso per sapere che sarebbe stato davvero un buongiorno.
Quell’anno scolastico sarebbe presto finito. Avrebbe sostenuto gli esami di stato, si sarebbe diplomata con cento e lode e avrebbe passato l’estate a prepararsi per i corsi universitari di settembre.
Aveva paura che, lasciata la scuola, non avrebbe più visto né sentito Anna.
«Elsa!» si sentì chiamare dalla sua voce squillante, attutita dal vetro della finestra.
Sussultò stupita distogliendo lo sguardo dalle carte con le proposte delle classi per la meta della gita di fine anno, che non stava più guardando persa nei propri viaggi mentali.
«Guarda! Ti piace?» continuò a chiederle Anna saltellando e sbracciandosi per attirare la sua attenzione.
Elsa non capì a cosa fosse dovuta tutta quella sua allegria, così decise di alzarsi e avvicinarsi alla finestra. La aprì e fu subito investita dal vento gelido. Seguì con gli occhi il dito di Anna e, socchiudendo le palpebre per focalizzare meglio, individuò dal lato opposto del cortile un piccolo ed informe pupazzo di neve sul punto di sciogliersi.
«Che carino» commentò rivolgendole un timido sorriso, ancora poco abituata a esternare i sentimenti.
«Ti piace davvero? Oh, come sono contenta!!» esultò Anna. «Purtroppo non c’è molta neve o ne avrei fatto uno gigantesco! A grandezza naturale, così da poterlo abbracciare!»
«Abbracciare un pupazzo di neve? Congeleresti!» Elsa inarcò un sopracciglio confusa.
«Sì! Non senti freddo!» esclamò sicura. «… I primi minuti» aggiunse in un sussurro, facendola scoppiare a ridere. «E poi, non credi che si meritino un abbraccio dopo che gli hai dato vita? Così si sentiranno felici di essere nati».
Elsa sorrise, chiedendosi se Anna si stesse rendendo conto di parlare di un pupazzo di neve come una persona in carne ed ossa. Conoscendola, la domanda appariva retorica.
«La prossima volta che nevica tanto ne facciamo uno insieme!» propose la rossa.
«Aspetta! Dietro la palestra hanno sistemato la neve spalata».
«Davvero?!» I cerulei occhi di Anna si spalancarono brillando. «Andiamo? Dai, facciamo un pupazzo di neve! Insieme!»
Elsa non poté fare altro che annuire contagiata dal suo entusiasmo. Chiuse la finestra per sistemare le sue cose e raggiungerla.
«Io sono Olaf e amo i caldi abbracci». Elsa cercò di imitare un tono di voce profondo, nascondendosi dietro il pupazzo di neve appena fatto e muovendo i fragili rami che costituivano le sue braccia in un gesto di saluto.
«Olaf!! Ti voglio bene!» urlò Anna gettando letteralmente le braccia al collo del pupazzo e si lasciò andare ad una risata. «Grazie, Elsa» mormorò piano.
Vedendola così felice, pensò di imitarla allungando le braccia nello sforzo di abbracciare anche lei. Un groppo alla gola le salì al pensiero di perdere tutto quello dopo gli esami.
«Sai, Elsa, Giovanna era sicura che ti sarebbe piaciuto fare un pupazzo di neve. Quando ha nevicato la scorsa settimana ci ho pensato, ma non sapevo se ti sarebbe piaciuta l’idea… Credevo l’avresti trovato troppo infantile». Anna lasciò andare il pupazzo di neve per cercare nelle sue possibilità di comprendere nell’abbraccio anche l’amica.
«No, certo che no. Non mi sono mai divertita così tanto!» sussurrò in risposta Elsa. «Io… Anna… Io…» sussurrò con