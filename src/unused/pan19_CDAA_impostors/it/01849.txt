“Ma perché stiamo parlando di me?” esclamò allora James, tornando a sorridere. “Questo è il suo momento, professoressa. La sua scelta.”

“Tu… tu cosa faresti al mio posto?”

“Io tornerei” mormorò lui senza esitazione.

“Perché? Perché dovrei tornare in un mondo pieno di sofferenza, quando qui è tutto così bello e calmo?”

“Per lo stesso motivo per cui lo farei io, professoressa. Per i nostri figli.”

“Io non ho figli, James.”

“Ne è davvero sicura?” ribatté lui, indicando le lunghe tavolate.

Minerva si portò una mano al cuore quando le vide strapiene di ragazzi senza volto con addosso l’uniforme di Hogwarts. Un attimo dopo avvertì anche il brusio allegro e festante degli studenti e il profumo delle prelibatezze del banchetto. Fino a quel momento non si era nemmeno resa conto di quanto la Sala Grande fosse insolitamente silenziosa.

“Credo che loro abbiano ancora bisogno della loro insegnante di Trasfigurazione, non trova?”

Calde lacrime le bagnarono il volto, quando cominciò a riconoscere le facce gioiose di tutti suoi studenti mischiati indifferentemente, quelli presenti vicino a quelli passati, i Grifondoro con i Serpeverde. Minerva sapeva in modo istintivo che se avesse provato ad avvicinarsi questi sarebbero svaniti del nulla, quindi si limitò a osservarli.

“Eccomi” disse James divertito, indicandosi. “E quel belloccio accanto a me è Cedric Diggory. E dall’altro lato… Ginny Weasley?” domandò incerto.

“No, lei è Molly Prewett, sua madre.”

James – quello in piedi accanto a lei – fischiò il suo apprezzamento, facendo sorridere la professoressa.

“Guarda là, invece. Per caso lo riconosci, James?” chiese allegra, indicando un ragazzo con una cicatrice a forma di saetta.

“Ha qualcosa di familiare, sì” scherzò lui. Poi guardò sorpreso il suo vicino. “Quello è Regulus Black.”

Minerva si rabbuiò, vedendolo.

“Non è colpa sua, professoressa” la rincuorò James. “Non tutti gli studenti possono essere simpatici come me.”

“Alquanto improbabile, in effetti” concordò lei con un sorriso. “Chissà di cosa stanno parlando…”

“Secondo me staranno dicendo che il Cercatore è il ruolo più bello del mondo, ma noi Cacciatori sappiamo che la loro è una mera illusione” concluse James, facendole un occhiolino.

“Sono assolutamente d’accordo” assentì Minerva sorridendo. “Ciò non toglie che Harry vola meglio di te” lo pungolò.

“È che adesso fanno scope migliori” ribatté James, scherzoso.

Poi il cielo cominciò a scurirsi, il chiacchiericcio degli studenti cessò e la sala tornò deserta.

“Forse è ora di andare, professoressa.”

Minerva lo guardò con malinconia, poi sussultò sorpresa quando lui l’abbracciò stretta.

“Si prenderà cura di mio figlio, vero?” domandò James con urgenza, quando l’ebbe lasciata.

“L’ho sempre fatto, Potter.”

“Lo so.”

“Questa è una di quelle scene che si possono vedere solo da morto, immagino” commentò una voce ironica in lontananza.

Minerva e James si girarono per capire chi avesse parlato. Un giovane ragazzo, bello da mozzare il fiato, li guardava divertito.

“Non mi aspettavo che il mondo dietro al Velo fosse tanto simile a Hogwarts. Bella divisa, prof” aggiunse con un ghigno, mentre l’insegnante e l’amico lo guardavano con le lacrime agli occhi.

“Felpato…” mormorò James, la voce incrinata dal dolore.

“Mi aspettavo un’accoglienza più festosa, Ramoso” lo rimproverò bonariamente Sirius, abbracciandolo entusiasta.

“E levati quella faccia da funerale, neanche fosse morto qualcuno!” scherzò. Fu l’unico a trovare la battuta divertente.

“Cosa è successo?” chiese Minerva, il volto contratto.

“Potrei farle la stessa domanda, professoressa.”

“Lei non è qua per restare” spiegò James.

“Be’, io sì, per la felicità della mia carissima cugina.”

“Bellatrix?”

“Già. Ma non preoccuparti, Harry è al sicuro” garantì. Poi si rivolse di nuovo alla McGranitt. “Professoressa, mi pare evidente di essermi ritrovato nel bel mezzo della sua mancata dipartita e chiedo perdono per l’inopportuna intrusione” commentò Sirius con ironia. “Visto che sono qui, però,” aggiunse tornando serio “confesso che mi piacerebbe molto fare un’ultima corsa con lei, professoressa.”

Un attimo dopo si era trasformato in un grosso cane nero, che abbaiò e scodinzolò festante. Minerva capì e presto accanto al cane apparve un gatto soriano, dei segni squadrati sul muso. Anche un maestoso cervo si unì a loro. Avanzarono lentamente tra le due tavolate centrali, tornate spoglie. Ormai era calata la sera e i loro occhi brillavano come luminose capocchie di spillo.

Mentre attraversavano la stanza, la pietra sotto le loro zampe si tramutò in terra e le mura del castello cominciarono a sparire. Davanti a loro, in lontananza, si agitava il Platano Picchiatore. Il cane guaì allegro e cominciò a correre, invitando gli altri a farlo con lui e stando attento a non lasciare indietro il gatto.

Quando arrivarono in prossimità del Platano, il soriano balzò agile tra i rami inferociti e premette le zampe su un nodo alla base del tronco. L’albero si immobilizzò. Cervo