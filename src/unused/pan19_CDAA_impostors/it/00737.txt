sono cresciuto, per me è sempre stato più normale dover stare costantemente all'erta e combattere per sopravvivere. Questa mia nuova vita- ancora non mi sembra reale, figurarsi se mi sembra normale".


Ci fu un lungo istante di silenzio, durante il quale Liam cercò disperatamente qualcosa da dire, qualcosa per ricordare a Theo che sì, quella vita era reale, e lui se la meritava.
Theo riprese a parlare prima che Liam riuscisse a trovare le parole giuste. "Ma anche se non è questa la normalità a cui sono abituato, so che ora sono pronto a combattere contro eventuali nuove minacce per proteggerla".


Theo aveva sostenuto lo sguardo di Liam fino a quel momento ma, quando finì di parlare, distolse gli occhi, voltandosi a guardare fuori dal finestrino. Era raro che Theo si aprisse così tanto, anche con Liam; era sempre come se temesse di dire troppo, di confessare troppo di sé e compromettersi. Sentirlo parlare in quel modo, sentirgli dire a voce alta che era disposto a combattere per difendere quella vita, quella normalità che si erano duramente guadagnati, fece improvvisamente sentire Liam più sicuro. Perché, anche se razionalmente sapeva che Theo era lì per restare, che non se ne sarebbe semplicemente andato via, lasciando Liam da solo, anche se Liam lo sapeva, sentirgli dire a voce alta che quella era la vita che Theo voleva, riuscì a calmare dubbi e paure che Liam neanche era conscio di avere.
"E io combatterò con te", disse Liam dopo un po', infrangendo il silenzio teso che si era venuto a creare. Theo si voltò di nuovo a guardarlo, e Liam sapeva che anche lui stava pensando a quella volta nell'ospedale contro i cacciatori, quando Liam gli aveva rivolto delle parole simili a quelle.


"Allora, che dici di andare?". Stavolta fu Theo ad interrompere il silenzio che era sceso dopo la loro conversazione. Liam si rese conto solo in quel momento, quando guardò fuori dal finestrino e vide il grande edificio che gli stava davanti, che erano arrivati, e sentì l'eccitazione di cui si era quasi dimenticato tornare prepotente. Un enorme sorriso si fece strada sulle sue labbra, e senza aspettare un altro istante scese dalla macchina.


Non era la prima volta che Liam andava a un museo, naturalmente; con la scuola, con i suoi genitori, talvolta anche con Mason, ci era andato diverse volte. Ma era la prima volta che andava a vedere un mostra sulla parte della storia che preferiva e, soprattutto, era la prima volta che ci andava con Theo.
Si ricordava la prima volta che era andato a un museo - esattamente quello stesso museo in cui stava entrando in quel momento; era con i suoi genitori, e si era annoiato ancora prima di entrare. Alla fine, aveva trascorso gran parte del tempo a lamentarsi e a correre in giro per la sale tentando di divertirsi da solo. Quello era stato il giorno in cui i genitori di Liam si erano resi conto che portare un bambino in un museo non era una buona idea.


Theo si mise a ridere quando Liam glielo raccontò.


"Come sono cambiate le cose", disse. "Sei passato dall'essere una piccola peste all'essere un piccolo nerd amante della storia".


"Non sono piccolo", gli rispose Liam, sbuffando.


"Certo che lo sei, cucciolo", lo prese in giro Theo, mettendo particolare enfasi su quell'ultima parola e facendo così bloccare per un attimo il respiro a Liam. "E, in ogni caso, sei un nerd amante della storia".


"Sei tu che hai voluto portarmi in un museo, Theo, ti sei condannato a passare delle ore in mia compagnia a parlare solo di storia", ribatté Liam, cercando di ignorare il modo in cui il suo stomaco si era attorcigliato in una morsa quasi dolorosa quando Theo lo aveva chiamato "cucciolo".


"Non mi dispiace", rispose la chimera, e Liam rimase sorpreso dalla sincerità nella sua voce. "Te l'ho detto che resto colpito quando dimostri di sapere cose".


Con un ultimo sorrisetto rivolto a Liam, Theo si voltò e si avviò, verso la prima sala, lasciando Liam dietro di sé, incapace di rispondere. Perché anche se Theo l'aveva fatta suonare come una presa in giro, Liam sapeva che era stato sincero quando aveva detto che Liam lo lasciava colpito. Quando glielo aveva detto la prima volta, quando si trovavano allo zoo abbandonato, Liam non vi aveva dato troppa importanza, non aveva neanche pensato che Theo dicesse sul serio; ma ora, quelle parole lo fecero arrossire e sentire stranamente soddisfatto e contento.


Non è un appuntamento, si ricordò per l'ennesima volta, mentre si affrettava a seguire Theo.

 

 

 

~~~

 

 

 

Una cosa che Liam amava era perdersi completamente in qualcosa, perdersi al punto da dimenticarsi del mondo, al punto da non rendersi più conto del passare del tempo. Gli capitava spesso quando giocava a lacrosse, si abbandonava al gioco, alla competizione e al desiderio prepotente di vincere, e si dimenticava qualsiasi cosa si trovasse al di fuori del campo. Da quando era diventato un lupo mannaro, però, non poteva più permettersi di farlo; perché lasciarsi andare al gioco significava allentare il controllo sul suo lupo, significava rischiare di perdere il controllo, significava la possibilità di