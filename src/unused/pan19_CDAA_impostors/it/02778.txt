rigido gesto della mano.

 

«La questione riguarda la vita stessa di un uomo» disse, con voce incolore. «Non intendo richiedere una somma di denaro fino alla certa risoluzione di questo caso.»

 

Nonostante non fosse in assoluto la prima volta nella quale sentissi Holmes declinare il pagamento anticipato di un’indagine – era occorso, in verità, più di un’occasione nella quale avesse scelto di non riscuoterne affatto, anche di fronte ad un buon esito del nostro operato - mi voltai sorpreso in sua direzione. Trovandolo con il viso ostinatamente al focolare, mi fu impossibile distinguere quanto avrei voluto l’espressione posta in essere da i suoi lineamenti.

 

«Non mi offenda, Signor Holmes, la prego. Non voglio in alcun modo che il suo prezioso lavoro resti senza una giusta remunerazione» insistette il nostro ospite, ricevendo in cambio solo un prolungato silenzio.

 

«Sir, avremo modo di affrontare nuovamente l’argomento in seguito, ne sono certo» intervenni, alzandomi inquieto e goffo (la stanchezza accumulata durante la lunga giornata di visite domiciliari iniziava a farsi pressante, debilitandomi nervi e muscolatura) dalla mia poltrona. «Si goda il ristoro di un sonno sereno, questa notte. Il nostro onorario è una questione di ben poco conto, se paragonata a ciò che l’ha condotta qui questa sera.» Porsi la mano con un gesto deciso, sperando che l’uomo perdonasse l’assai poco rispettoso – data la carica da lui ricoperta per il nostro Paese – quanto palese invito a lasciare l’appartamento malcelato dietro le mie parole.

 

L’uomo posò per qualche secondo lo sguardo sul mio viso, trovandovi – ne fui persuaso allora come ne sono certo oggi – i chiari segni della spossatezza che tentavo di camuffare dietro un sorriso disteso ed occhi animati da sincero rispetto per il suo ruolo e per quanto aveva avuto animo, spogliandosene, di raccontarci.

 

«Ha ragione, Dottor Watson» convenne con me, stringendo le dita con vigore attorno alle mie. «Non è necessario che vi rechi ulteriore disturbo con il prolungarsi inopportuno della mia visita.» Aggiunse, interrompendo il nostro contatto e recuperando dal sofà il soprabito imprestato. «Sono assolutamente persuaso che il vostro intervento sarà risolutivo. E che Victor – questo è il nome col quale, al secolo, venne al mondo lo sfortunato dal quale vi invio – apprezzerà la sua compagnia più di ogni altra.»

 

Ero sul punto di domandare da cosa il nostro ospite ricavasse quella assai particolare convinzione, quando Holmes – con un gesto fulmineo che sfuggì del tutto ai miei sensi ottenebrati dalla prostrazione - si portò al mio fianco, pronto a congedare con risoluto garbo l’uomo.

 

«Le invieremo una missiva non appena giunti a Romford. Stia certo che saremo lì, al più tardi, al volgere della prima sera di domani.» Holmes portò una mano sulla spalla del nostro ospite, mantenendo – come da sua abitudine con gli estranei e, sovente, con chiunque fosse per lui di interesse alcuno – il contatto ridotto quanto più possibile. Con gentilezza lo accompagnò verso la porta, fermandosi poco prima della soglia per porgere un ultimo saluto prima del definitivo congedo.

 

«E, mi raccomando, si premuri di avvisare del nostro arrivo, affinché la nostra visita sia il meno sospetta possibile» ricordò all’uomo, il quale annuì con forza prima di avviarsi attraverso il pianerottolo. Holmes rimase immobile sull’uscio fin quando non lo vide sparire del tutto oltre lo stretto gomito del vano scale, le mani nascoste nelle profonde tasche della veste da camera.

 

Solo in quel momento tornò a volgersi all’interno, trovandomi ancora nel medesimo punto della stanza nel quale mi aveva lasciato, in attesa di prendere accordi per il giorno successivo.

 

«Vada a riposare, amico mio. La scorgo particolarmente stanco» mi disse, sul volto un’espressione che mal si conciliava con l’insolita – per quanto non del tutto infrequente - premura per le mie condizioni espressa dalle sue parole.

 

«Dovrebbe fare altrettanto, Holmes» risposi, scorgendo solo in quel momento quanto pronunciati fossero divenuti i segni della prolungata privazione di sonno nella quale il mio amico si era lasciato cadere da qualche giorno. «Non la vedo riposare in modo adeguato dalla conclusione del nostro ultimo caso, e sa quanto questo mi desti preoccupazione.»

 

«Quello che la preoccupa realmente – non che voglia farle una colpa del suo affetto nei miei riguardi, sia chiaro - sono i mezzi ai quali ricorro in questi casi per la risoluzione del problema, Watson.» Holmes mi si fece prossimo, incoraggiandomi a prendere commiato da lui con una leggera pressione della mano sul braccio. «Ma può ritirarsi nella sua stanza senza timore, questa notte. Non indugerò alla morfina per trovare ristoro. Penso che ricercherò invece uno dei libretti di Marlowe nella nostra ben fornita libreria e mi concederò un utile svago: rinfrescare la mia mente sulle opere del nostro commediografo in previsione del nostro incontro con la sua novella incarnazione e, cosa che forse supera in piacere questo utile studio, godere ancora delle splendide parole del Doctor Faustus posto dinanzi alla vera essenza del demonio stesso.»

 

«Non vuole che resti a darle una mano?» domandai, osservandolo adoperarsi per l’accensione delle luminarie nella piccola biblioteca posta oltre il nostro salotto.

 

«Non ce n’è alcun bisogno, amico mio. Al contrario,