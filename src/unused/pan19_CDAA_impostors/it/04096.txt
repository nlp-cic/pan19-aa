può fare molto, non più.
"Un coglione" ribadisce e impreca, mentre la cenere scivola a terra insieme a ciò che rimane della canna. Impassibile, studia le dita ferite dal fuoco dimenticato. Sospira, chiudendo gli occhi e cercando di catturare quella leggerezza che è solita pervaderlo: ma tra le mani solo un male che rimane.
Antonio ride di quella risata bassa che manca di sincera ilarità. Ha ancora gli occhi chiusi e le mani, unite a sostenere la testa, devono cominciare a soffrirne il peso; tuttavia, non dà segno di volersi muovere. La maglietta rossa sembra ora blu alle luci fredde di un sole che non c'è più. "Un coglione gentile" conclude sorridendo.
Gennaro non si avvede di correggerlo. Vuole solo tornare a casa.

 

 


Che poi casa sia la casa di Alessio, questo - lo giura - non lo aveva stabilito.
La madre di Alessio lo accoglie con un abbraccio goffo, ma familiare - nonostante si conoscano da anni e i diversi rimproveri del figlio minore:
"Mà, quante volte te lo devo dire che odia il contatto fisico."
"Mi dici che a Gennaro non piaccio?"
"No, signora."
"Allora vieni qua, Gennà".
Non gli concede né il tempo, né lo spazio per parlare tra un aneddoto e l'altro e Gennaro le è immensamente grato perché al momento gli risulta complicato anche solo riuscire in qualcosa che non sia aggrottare le sopracciglia. È sufficientemente lucido per sentirsi un idiota quando lo accompagna di fronte alla porta di camera di Alessio per lasciarlo solo.
Gennaro osserva la superficie liscia in legno e dunque inspira, ordinandosi contegno. Si dice che può parlare senza mordersi la lingua e che no, non ha così fame - non sta sperando che la signora Iodice li raggiunga con il solito vassoio di biscotti e succo d'arancia, assolutamente. Si morde il labbro inferiore, inclinando appena il viso sulla spalla destra e sta cercando di sopprimere quella sensazione pastosa che ha in bocca, quando la porta si apre, svelando un Alessio ben impigiamato che, nell'esprimere la sorpresa, si limita a sollevare le sopracciglia e poi piegarle in una curva perplessa. Non sembra così particolarmente stupito. Gennaro ne è quasi deluso.
"Che ci fai qui?" gli domanda, senza muoversi, la mano ancora stretta attorno al pomello.
Gennaro aggrotta la fronte. Che domanda stupida. "Secondo te?" chiede palesando la seccatura. Alessio è davvero poco sveglio e dire che nemmeno fuma se non in qualche rara occasione.
"Non lo so", il moro si stringe nelle spalle e lascia andare la presa della maniglia per scivolare tranquillamente con il fianco lungo lo stipite della porta. Non sembra abbia intenzione di muoversi e se Gennaro non fosse troppo su di giri, si accorgerebbe dell'angolo della bocca che trema impercettibilmente. "Dimmelo tu, che stai facendo" insiste accennando ad un movimento della testa per invitarlo a rispondere.
Gennaro sbuffa, gesticola con le mani - che non hai sentito così pesanti in tutta la sua vita - e mima l'azione di colpire il viso di Alessio con le nocche bianche della mano - poi, effettivamente gli sfiora il naso senza l'intenzione. "Stavo bussando, genio" spiega, poco paziente. "Ma non posso senza una porta."
"E quando avevi intenzione di farlo?"
Gesù, ma quante domande. Gennaro fa per rispondere, per poi interrogarsi sul tempo che ha trascorso con il pugno a mezz'aria. Si guarda il polso nudo dell'orologio e costellato di braccialetti-ricordo, e scuote la testa.
"Sono le otto e venti."
"Eh?"
"Hai chiesto l'ora."
"No. L'ho pensato."
Alessio adesso ridacchia, il viso chino sui piedi per nascondere il rossore delle guance. Gennaro inevitabilmente abbozza l'ombra di un sorriso per poi spegnerlo con l'avanzare del sospetto che il moro stia ridendo di lui. "Cosa ridi" vorrebbe dire a gran voce, ma è un sussurro quello che emette.
Alessio scuote ancora una volta la testa, prima di rivolgere di nuovo l'attenzione sull'amico: "Allora devo chiuderla?" domanda, la traccia di un sorriso nella voce.
"Che cosa?"
"La porta."
"Per fare cosa."
"Volevi bussare tu, no?"
"Mi stai prendendo in giro?"
Gli occhi scuri di Alessio si illuminano di ilarità. "Non saprei" comincia, "Ti presenti a casa mia in queste condizioni alle otto e venti di sera per dirmi che sei rimasto dieci minuti di fronte alla porta di camera mia perché volevi bussare. Dimmi tu che dovrei fare."
Ascoltandolo, Gennaro è costretto ad ammettere che ha ragione, la situazione è comica anche se a sue spese. Ma ciò non è sufficiente per indurlo alla sconfitta. Alza il mento, spregevole e altezzoso come gli riesce meglio.
"Farmi entrare magari. E portami dei biscotti che ho fame."
Alessio sembra anche soppesare la proposta di Gennaro, ma poi solleva un angolo della bocca allo sbuffo frustrato del biondo che vorrebbe solo sdraiarsi a terra e chiudere gli occhi per un momento. Si scosta dalla porta, aprendo uno spiraglio al passaggio dell'altro che si trascina con le gambe pesanti fino al centro della camera da letto, dove effettivamente crolla