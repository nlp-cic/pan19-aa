Reid?

Sì, tu hai più paura di lui. Hai paura di ogni cosa.

E allora continui a camminare sotto la pioggia, ignaro di tutto ciò che succede attorno a te. Una sola immagine nella tua mente: le finestre luminose, il calore del fuoco. E lui. Il suo viso, il suo abbraccio nel quale rifugiarsi.

Hai paura, Spencer. Ti sei perso, Spencer. Ma ora è tempo di reagire, di ritrovarti. Ora è finito il tempo dell’autocommiserazione e della solitudine. Ora è tempo di tornare a vivere e amare.

Alzi gli occhi dal marciapiede, ombra scura sotto la luce pallida di un lampione. I tuoi occhi osservano le finestre luminose. Il fumo che esce dal camino.

Calore. Protezione. Amore. Non chiedi altro.

E allora un altro passo, e poi ancora uno, e un altro. Fino a quando è solo quel pezzo di legno che ti separa da lui. Che ti separa dalla vita. Dal momento in cui la riprenderai tra le tue mani e la rifarai tua.

Perché, Spencer, anche gli incubi prima o poi hanno fine.

Ecco, così, il dito tremante che preme il campanello, quel rumore così conosciuto, e quei passi che vengono verso di te. E poi la luce e la sua espressione. Paura, stanchezza, preoccupazione.

E poi solo il calore del suo abbraccio. La stretta forte delle sue braccia attorno al tuo corpo che trema per il freddo. E, alla fine, quelle lacrime silenziose, che finalmente lasciano i tuoi occhi e scendono a inzuppare la sua camicia.

Il dolore. Quel dolore così forte e intenso che piano se ne va. Scivola via, lacrima dopo lacrima. E la sua mano sulla tua schiena. E quel calore così conosciuto e amato. E la sua voce bassa, dolce, roca, che ti sussurra parole che non capisci, ma che, piano, ti calmano.

E va già meglio. Ora respiri. Ora sai che ce la puoi fare. Hai ancora un passo da fare, Spencer, il più difficile e lo sai.

Confessare ad alta voce la verità. Quella verità che lui conosce bene - è uno dei migliori profiler che tu abbia mai conosciuto - ma che sei tu, ora, a dovergli dire.

Non importa se farà male. Lui non ti giudicherà e, insieme - no, non da solo Spencer, non più da solo Spencer - supererete anche questa.

Insieme a lui tornerai a vivere. Solo un ultimo passo Spencer.

Un ultimo, grande passo e tutto sarà finito.

Hotch restò fermo per qualche momento, appoggiato contro lo stipite della porta, due tazze di caffè fumante in mano.

Restò fermo a osservare Spencer in silenzio. Dopo una doccia calda, con dei vestiti asciutti addosso e seduto di fronte al fuoco, sembrava stare decisamente meglio.

Ma non era solo quello a fargli sentire quel senso di calore così familiare alla bocca dello stomaco che provava quando era con lui. Era la sua espressione. Era serena, come non la vedeva da mesi.

Dopo quello che era successo con Tobias, Spencer era cambiato. Inizialmente il suo cambiamento era stato comprensibile: chiudersi in se stessi, dopo una situazione di grande stress, era più normale di quanto la gente comune pensasse.

Poi, però, non solo si era chiuso in se stesso, ma aveva iniziato a essere scontroso e assente, a non partecipare alle discussioni con il resto del team e, cosa ben peggiore per Hotch, aveva completamente smesso di parlare con lui.

L’uomo aveva perso il conto del numero di notti insonni passate a guardare quel giovane uomo steso al suo fianco, a cercare di capire quale fosse la cosa migliore per lui, il modo per farlo reagire a quella situazione che lo stava schiacciando piano.

Poi, un giorno, per caso, le aveva viste. Quelle dannate fiale. Spencer le teneva tra le sue cose, me ne aveva dimenticata una in bagno. E allora aveva realizzato di come la situazione fosse più seria di quanto non immaginasse.

Sapeva quello che Tobias gli aveva fatto. La polizia scientifica aveva trovato le fiale e le siringhe nel capanno in cui Tobias lo aveva tenuto, ma l’ultima cosa che Hotch aveva pensato era che il suo Spencer, il suo piccolo genio, avesse continuato a usare quella porcheria anche dopo.

Avrebbe voluto affrontarlo quella mattina, ma, per un attimo, si era sentito così deluso e tradito da non averne la forza. Non voleva litigare con lui. Poi, durante il giorno, in ufficio, era arrivato il senso di colpa. Il suo sentirsi egoista per essersi arrabbiato con lui, per quella delusione che ancora stentava ad abbandonarlo.

Allora aveva fatto l’unica cosa possibile, la prima che gli era venuta in mente. Era uscito dal suo ufficio e, senza nemmeno bussare, era entrato in quello di Gideon.

“Abbiamo un problema,” gli aveva detto, “un problema bello grosso, Jason.”

Gideon lo aveva ascoltato con calma e quello che gli aveva detto alla fine aveva fatto infuriare Hotch.

“Dobbiamo lasciarlo solo, Hotch. In questo momento, più di qualsiasi altra cosa, Reid ha bisogno di ritrovare se stesso. Deve uscirne da solo o non si sentirà mai abbastanza uomo. Non puoi