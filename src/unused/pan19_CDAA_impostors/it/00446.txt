provare a chiederlo ai ragazzi..»

«Oh no. Dì a Miyako e a Victor di apparecchiare. Vediamo quanto resistono senza saltarsi alla gola.» si intromise Kira, entrando in cucina e legandosi i capelli in una coda.

La donna affiancò Allison ai fornelli, salutandola con un abbraccio e mettendosi a cucinare con lei. Derek uscì dalla stanza, la sua presenza ormai era inutile, le donne avevano preso il sopravvento.

 

*

 

«Allora? Com’è andato il viaggio?» domandò Scott, aprendo due birre e porgendone una a Stiles.

«Tutto bene, c’è stata solo qualche turbolenza, ma niente di ché. Odio viaggiare in aereo. Ma Claudia odia le auto, perciò...»

«Perciò aereo. Che padre premuroso che sei!» lo prese in giro Scott, stringendogli una guancia tra pollice e indice.

«Ehi, quando è nata Miyako tu eri anche peggio, quindi stai zitto.» rispose ridendo Stiles, scacciando la mano dell’amico.

«A proposito di Miyako, quanto credi che resisteranno ancora lei e Victor prima di dichiararsi amore eterno?»

«Ah non lo so, però papà e Melissa non vedono l’ora di diventare bisnonni e di avere altri bambini da viziare, Camden e Claudia ormai stanno diventando “grandi”.»

«Be’ di sicuro Lydia li terrà a bada per un po’. Finalmente ha partorito e, da quello che ha detto Derek quando è andato a trovare lei e Peter, Talia è degna figlia di sua madre. Urla tutto il tempo.»

Stiles scoppiò a ridere, compatendo mentalmente Peter. Avere due banshee per casa non doveva essere una cosa facile per nessuno, ma per un licantropo doveva essere un vero incubo.

«In cucina dicono che il pranzo è quasi pronto.» li informò Isaac, raggiungendoli e aprendosi una birra a sua volta.

«Oh bene, sto morendo di fame!» esclamò Scott, battendosi una mano sulla pancia.

«A chi lo dici. Ho talmente tanta fame che potrei mangiarmi un bue intero.»

«Siamo in tre. A proposito, grazie per essere venuto a prenderci in aeroporto.» disse Stiles, bevendo un sorso della sua birra, voltandosi verso Isaac.

«Ma figurati, nessun problema. Se rimanevo altri due secondi qua dentro rischiavo di impazzire, Cora e Lydia stanno pianificando il pranzo da settimane e stamattina c’era il delirio in casa.»

«Credimi, conoscendole, posso immaginarlo.»

 

*

 

Il pranzo di natale trascorse senza problemi, e adesso, a pasto finito, tutti si stavano rilassando in salotto. Lo Sceriffo, che tutti continuavano a chiamare così nonostante ormai fosse in pensione, e Melissa stavano coccolando Talia, che li deliziava con piccoli gridolini di tanto in tanto. Camden e Claudia stavano giocando sotto al tavolo, nascosti dalla lunga tovaglia, completamente persi nel loro mondo mentre Miyako era sdraiata davanti al caminetto a leggere, sotto lo sguardo infastidito di Victor che stava sicuramente escogitando un modo per attirare la sua attenzione. Tutti gli altri erano seduti qua e là, sui divani e sulle poltrone, che chiacchieravano tra loro, tranne Peter e Chris che se ne stavano in disparte a bere bourbon. Derek osservò la scena appoggiato a braccia conserte contro lo stipite della porta.

Era bello passare il natale con il branco, era bello non sentirsi più soli. Alla fine aveva smesso di comportarsi da fratello maggiore iperprotettivo con Cora e ora lei e Isaac avevano Camden, a cui voleva bene in un modo che non aveva più creduto possibile. E Peter e Lydia avevano Talia. E lui aveva di nuovo una famiglia.

Stiles gli passò affianco, facendogli un cenno con la testa, invitandolo a seguirlo. Giunto in cucina si chiuse la porta alle spalle, per poter parlare in tranquillità. Stiles si tirò su le maniche del maglione e aprì l’acqua del lavello, porgendogli poi uno straccio.

«Io lavo, tu asciughi?»

Derek annuì, scrollando le spalle. Lavorarono in silenzio per un po’, sino a che Stiles non iniziò a parlare, raccontandogli della sua vita a San Francisco.

«Il lavoro non è male, voglio dire... non mi sarei mai aspettato di diventare un professore di Mitologia e Folklore al college, ma mi piace. I ragazzi vanno pazzi per le mie lezioni, specie quando inizio a parlare di licantropi e tutto il resto. Incredibile non trovi? Se solo sapessero…»

Derek lo ascoltò, asciugando i piatti e i bicchieri che Stiles gli passava, senza perdersi nemmeno una parola.

«Claudia ha iniziato le elementari quest’anno e mi sveglia tutte le mattine prima che suoni la sveglia perché non vede l’ora di andare a scuola ad imparare, è davvero una gioia per gli occhi. Io facevo lo stesso con mia madre da piccolo e be’, è una bella cosa. Il fatto che mi somigli così tanto caratterialmente, intendo. Per il resto è identica ad Allison. No dico, l’hai vista? Ha gli stessi capelli, gli stessi occhi, si muove addirittura nello stesso modo! Diventerà una piccola cacciatrice, per la gioia di Chris.»

Derek si irrigidì e Stiles se ne accorse subito, smettendo immediatamente di parlare.

«Continua.»

Stiles si morse l’interno della guancia, osservando l’uomo di fianco a lui. Sospirando, posò il vassoio che stava lavando nell’acqua calda, voltandosi