cupo, barba scura e incolta e un'espressione indecifrabile stampata in faccia.

«Giò» esclamò. «Tu cosa – insomma, come... Che ci fai qui?».

«Avevo un concerto ieri sera, ma non è questo l'importante. Mi fai entrare?».

Il tono che il barese usò fece raggelare il ragazzo. Era freddo, distaccato: ci colse anche un velo di rabbia mista a tristezza dentro e non ne comprese il motivo. L'arrivo di Giovanni gli era passato di mente, complici i mille pensieri e gli elevati drammi personali che lo avevano afflitto in quell'ultimo periodo. Ritrovarsi l'amico dinanzi a quella porta – se si fosse trattato solo di una visita di cortesia – gli avrebbe fatto anche piacere, però capì dal modo in cui lo vide entrare nella camera che c'era qualcosa di più grosso sotto e di ciò aveva paura. «Sei stato a – cioè, Genn ti ha ospitato?» gli domandò, osservandolo sedersi sul piccolo letto ad una piazza come un perfetto automa.

«Sì» rispose Giovanni. «Come eravamo d'accordo da mesi».

Alessio sospirò. Era rimasto in piedi, davanti alla porta che aveva richiuso distrattamente alle proprie spalle. Avrebbe voluto chiedergli come stesse l'ex compagno, se si era sfogato, cosa gli aveva raccontato ed una serie di altri quesiti che nel suo cervello, in quel momento, si stavano accavallando senza logica alcuna. Ciò nonostante, dalla sua bocca non fuoriuscì nessuna parola a riguardo, se non un «Giusto». Restò nuovamente in silenzio, notando come l'altro si stesse toccando con evidente nervoso il mento, tenendo lo sguardo basso. Di certo, stava cercando un modo per dare il via ad un discorso che non si era davvero preparato, così Alessio decise di precederlo: «Che devi dirmi, Giò?».

L'uomo si morse appena il labbro inferiore e le sue mani si scostarono fino a posarsi, a pugni chiusi, sul materasso. «Genn mi ha spiegato quel che è successo tra voi. Più o meno».

«E allora?».

«E allora – ascolta, di solito me ne frega ben poco delle relazioni altrui. Sono pessimo nelle mie, quando le ho, e non ho tempo per preoccuparmi dei problemi personali che non mi riguardano, ma... Voi siete miei amici, d'accordo? Vi voglio un bene dell'anima e non mi piace vedervi... Distrutti. Genn è – lasciamo perdere. E tu... Tu hai una faccia che fa schifo, sul serio».

Ad Alessio scappò una risata, priva d'entusiasmo, a tale ultima constatazione. Aveva appurato da giorni di avere un aspetto orrendo, con occhiaie evidenti e pallore in volto indescrivibile. «Apprezzo che tu voglia fare qualcosa, ma...» commentò «abbiamo già provato di tutto e non ha funzionato».

Giovanni aggrottò le sopracciglia. «Cazzate» sbottò. «Che avete provato? Non dirmi che siete ricorsi alla pausa di riflessione perché potrei picchiarvi entrambi».

L'altro alzò le spalle. «Questo non te l'ha raccontato?».

«No. Genn non sa raccontare nulla. Le sue frasi sono state esattamente "l'ho tradito e lui mi ha lasciato, semplice"». Il barese sbuffò. «Il che è anche assurdo. Insomma, non credo sia il tipo da andare con qualcun altro senza motivo. Lo ha fatto solo perché gli girava quella sera? Non penso. Sei certo non sia successo niente prima che lo abbia spinto ad agire così?».

Alessio aveva temuto quella domanda e molte volte essa si era presentata nella sua testa, pretendendo un'esaustiva risposta che lui aveva trovato, ma poi cacciato via in fretta e furia. Fu impossibile non far correre i ricordi alla sera durante la quale aveva avuto quella discussione con Gennaro, fuori dalla discoteca troppo piccola e rumorosa. Era un litigio che gli era parso di aver arginato, dopo ore bollenti passate tra le lenzuola, anche se, durante la confessione da parte del biondo, le immagini sbiadite e le parole che si erano detti tale notte erano irrimediabilmente riaffiorate e gli si erano scagliate addosso come tante frecce appuntite.

La conversazione con Giovanni, d'altra parte, si stava avvicinando pericolosamente ad un confronto diretto con la propria coscienza.

«Qualcosa è – è capitato» ammise, balbettando.

«Beh... Cosa?».

Alessio trattenne il respiro e socchiuse per una frazione di secondo le palpebre. «Ho... Ballato con una ragazza, qualche mese fa».

«Sì, e che c'è di male?».

«Niente, se mi fossi limitato solo a ballarci insieme».

«Te la sei fatta?». Giovanni urlò quella frase.

«Un bacio, senza nessuna lingua coinvolta».

Il barese sgranò gli occhi e scattò in piedi. Aveva messo in conto numerose alternative e ragioni che avrebbero potuto causare il comportamento di Gennaro, ma non una che si avvicinasse alla realtà dei fatti. «Praticamente sei tu che lo hai tradito» constatò.

Il più piccolo si affrettò a scuotere il capo. «No» attestò. «Lui è andato a letto con un altro, io ho solo baciato una sconosciuta, sono due cose completamente opposte».

«Oh, non penso proprio».

«Giò, c'erano dei ragazzi che continuavano a fare insinuazioni su noi due.