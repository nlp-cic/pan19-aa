guardò dirigersi verso la villa, per poi deviare in uno dei boschetti da Arcadia che circondavano quell'allegra rimpatriata di ricconi pomposi e corrotti, con la pessima scusa di volerle mostrare un ontano secolare, per il quale Natasha finse un educato quanto inspiegabile interesse: isolarlo sarebbe stato anche più semplice del previsto.

Sorrise tra sé dell'ingenuità dell'uomo, ma si sentì in colpa: anche se gli era dato di conoscere il segreto delle maschere della Vedova Nera, Clint non poteva dirsi immune al suo fascino. In sua presenza, fingeva indifferenza la maggior parte delle volte: aveva letto la sua storia, o almeno il poco che lo SHIELD ne sapeva, e non aveva alcuna intenzione di farla sentire come la Red Room l'aveva fatta sentire. Si era ripromesso di trattarla alla stregua di qualsiasi altro collega, salvo poi accorgersi che Natasha era mille volte meglio di qualsiasi altro agente SHIELD col quale avesse lavorato. Il fatto che fosse bella, letale e sexy persino nell'orribile vestiario sportivo che ricevevano tutti i dipendenti dell'organizzazione, era solo un extra che doveva, doveva ignorare.

Cosa che il loro obbiettivo non stava facendo: li vide sparire oltre la linea degli alberi, inoltrarsi tra le ombre. Clint attivò la visione infrarossi dei suoi occhiali notturni, riuscendo a cogliere le sagome dei loro corpi, schiacciate dalla prospettiva.

“Sei sola, non ho una buona visuale,” la informò a mezza voce.

Si fermarono dopo un paio di minuti. L'uomo la spinse contro un albero, magari il famoso ontano secolare di cui – ormai era chiaro – non importava niente a nessuno. Le due forme rossastre parvero diventare una sola, procurandogli un fastidioso rimescolio allo stomaco. Per qualche motivo, Natasha tardava ad agire.

“Che succede? Parlami, Tash.”

La sentì ridacchiare, la voce bassa e calda apparentemente rivolta all'uomo che la stringeva tra le braccia, “E se ci vedesse qualcuno?” Il tono era innocente e imbarazzato, velato di falsa pudicizia. Ma Clint colse al volo, si voltò verso lo schermo del computer: no, le telecamere erano tutte disattivate, e così sarebbero rimaste ancora per un minuto e ventisette secondi. Eppure Natasha era stata chiara: avevano occhi addosso, occhi sfuggiti alla pianta aggiornata della villa. Attivò la scansione per apparecchi elettronici: la donna e il suo compagno sparirono, ma la telecamera nascosta tra gli alberi apparve, una macchia gialla nel nero del bosco. Incoccò una freccia, un sibilo acuto, e il puntino si spense senza troppe proteste.

“Fatto.”

Natasha trattenne il respiro e Clint fece altrettanto, come di riflesso. Pochi colpi attutiti, un grugnito sofferente e poi più nulla.

“Il localizzatore è in circolo, possiamo andarcene,” la voce della donna tornò a riempire il silenzio della comunicazione, ponendo fine alla sua apnea.

“Rapido ed indolore,” commentò ammirato, cominciando a raccogliere l'attrezzatura con pochi movimenti quasi coreografati.

“Parla per te,” lo riprese astiosamente.

“Alito pesante?”

“Ci vediamo alla macchina,” tagliò corto.

“Per quel che vale, quell'abito ti sta divinamente,” l'ammonì, assicurandosi di aver preso tutto prima di calarsi giù per la facciata buia della villa appeso al cavo che aveva installato al suo arrivo sul tetto.

“Qualche flessione in più e potrai permettertelo anche tu.”

Non si risparmiò una mezza risata, e gli piacque immaginarsi un sorriso sulla bocca di lei.

 

 

 


4.


 

L'orologio a muro ticchettava in modo fastidiosamente insistente.

Gli era alleato il respiro acuto e ritmato dei macchinari che circondavano Clint. Nell'ombra della notte, le apparivano come un orribile mostro risalito da indicibili profondità marine per sconvolgere l'universo così come si era abituata a conoscerlo.

E sott'acqua, Natasha, ci si sentiva davvero: alle volte, le sembrava che l'odore asettico dell'ospedale dello SHIELD arrivasse a soffocarla; altre, gli occhi le bruciavano a tal punto da doverli chiudere e fingere che non fosse dovuto al sale delle proprie lacrime frustrate.

Non aveva esattamente pianificato di restare per tutta la notte. Ma, dopo il disastro con cui si era conclusa la loro missione, si era ritrovata a raccogliere le informazioni dei dottori di prima persona, e aveva atteso inutilmente che qualcuno dello SHIELD arrivasse a prendere il suo posto: un collega con cui aveva più dimestichezza, un amico, magari un parente.

Ma il Direttore Fury era fuori dal paese, e quello che era stato il supervisore di Clint per tanti anni – l'agente Phil Coulson – impegnato altrove, in chissà che operazione atta a sventare l'ennesima catastrofe mondiale.

Di fatto, nessuno era sopraggiunto a sollevarla dall'onere e neppure l'odio viscerale per gli ospedali, per quell'odore nauseabondo che le ricordava iniezioni dolorose, fuoco nelle vene e test clinici senza fine, l'aveva convinta ad andarsene. Non di fronte all'evidenza che, almeno per quella volta, quella sera, era tutto ciò che Clint aveva. Che – e la consapevolezza non parve volerla abbandonare neppure per un secondo – se i ruoli fossero stati invertiti, avrebbe fatto lo stesso per lei. Senza esitazioni.

Solo la durata di una notte separava l'agente Barton dallo scampato pericolo.

Attese con l'orologio, con i