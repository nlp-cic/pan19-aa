A quanto pare Tifa si è trasferita a Midgar perché a Nibelheim il lavoro scarseggia, e un conoscente di un suo conoscente era un conoscente del vecchio gestore del bar, e così ha ottenuto il posto ed eccola qui.
“Non ti ho detto niente perché volevo farti una sorpresa. Visto che il Seventh Heaven è proprio a due passi della Shinra, ero sicura che saresti passato qui davanti e ti saresti stupito di trovarmi. Però è passato qualche giorno e non ti ho visto, neppure fuori dall'università”.
Ecco il momento critico in cui cadono tutti i veli, tutti gli inganni. Cloud si trova la gola secca, a corto di bugie: non è mai stato bravo a mentire – era Zack quello con la faccia tosta, Zack, Zack e ancora Zack.

 

“Cloud è stato malato in questi giorni. Si è preso una brutta influenza e non è venuto neanche qui al lavoro”.
E' Aeris a mentire per lui, a reggergli il gioco. E' Aeris ad avere la prontezza di riflessi di coprirlo in tempo, quando lui non sa fare altro che restare immobile ad aspettare la fine.
“Sai, Cloud fa un sacco di lavoretti per mantenersi; si è stressato molto da quando i corsi sono cominciati, perché stare dietro a tutto è davvero complicato. A volte si trova costretto a saltare le lezioni per colpa del lavoro. Confesso di schiavizzarlo io stessa, ora che le consegne si sono fatte così frequenti”.
Tifa annuisce, mentre i suoi occhi soppesano ogni parola, misurando la distanza tra Cloud e Aerith, tra Cloud e lei.
“E il tuo coinquilino Zack?” chiede poi. E a questa domanda, più ancora che alla precedente, Cloud non riesce a rispondere.

 

Una volta Zack era tornato con lui a Nibelheim per le vacanze, per conoscere la famiglia dell'amico con cui divideva ogni istante della propria vita a Midgar. Ovviamente era piaciuto a tutti, Tifa compresa.
Senza accorgersene, Cloud si volta verso Aeris, in una muta preghiera.
Gli sembra di vederla annuire, quasi impercettibilmente.
“Zack è da poco partito per un progetto di scambio di studenti con Wutai. Starà via un intero semestre; credo che si stia divertendo un mondo, le cose da fare laggiù non mancano”.
Tifa annuisce ancora. Chissà quanto ancora reggerà il loro castello di bugie.

 

“Ti sarò sembrata una bugiarda patentata” dice poi Aeris, per spezzare il silenzio sulla via del ritorno a casa.
Cloud non dice niente; ha troppe cose per la testa.
“La verità è che, quando vivi nei bassifondi, impari a dire qualche piccola bugia per sopravvivere. Come inventarsi amiche che non esistono per convincere tua madre a lasciarti uscire la sera, magari con un ragazzo”.
Con Zack?, vorrebbe chiedere. Il sogno di Zack era studiare almeno un semestre a Wutai, lo progettava da anni; quanti altri sogni si sono scambiati lui e Aeris? Vorrebbe domandare anche quello, ma nominare Zack è diventato ancora più difficile, se possibile, ora che sulla scena è comparsa Tifa. Così sta zitto, continuando a camminare per le vie buie strascicando un poco i piedi per terra; stranamente, tace anche Aeris.

 

Aeris spezza il silenzio solo quando il portone di casa sua compare nel loro campo visivo.
“Senti, Cloud...” dice, e la sua voce ha una strana inflessione meditabonda. Senza guardarlo negli occhi, gli parla per la prima volta senza l'ombra del solito sorriso rilassato sulle labbra. Persino al funerale di Zack sorrideva; ora no.
“Senti, Cloud” ripete. “Tifa è la tua ragazza?”
Lui trattiene il fiato per un istante. Si domanda se lo stia facendo anche lei.
“No” risponde. Non dice che ha passato gran parte della sua vita a desiderare che lo fosse; non è necessario.
“Mmh” mormora Aeris. Poi scrolla le spalle, e rialza il suo sguardo da gatta, rimasto già troppo al lungo fisso sul marciapiede sporco. “Allora suppongo che vada bene così”, dice.
Cloud non le chiede nulla. Lei non gli chiede nient'altro. Ogni riferimento alla loro gita fuori porta viene messo da parte, spodestato da nuove preoccupazioni.
Si salutano come ogni altra sera, anche se sembra tutto diverso.

 

Passano i giorni.
Cloud cerca di portare avanti la strana routine a cui si stava per abituare, ma cerca al contempo di evitare il più possibile Tifa. Non riuscirebbe a reggere il suo sguardo e a mentirle; non riuscirebbe a leggere nei suoi occhi caldi tutta la sua delusione.
Aeris si comporta come se nulla fosse, anello di congiunzione tra di loro, che sono sempre stati così vicini e lontani al tempo stesso. Attraversa il cortile da lei a lui, da lui a lei. Gli regge il gioco, con l'incrollabile sorriso di tutti i giorni, che non vacilla neppure quando parla di Zack come se fosse ancora vivo.
Quando sono soli, però, sempre più spesso si fa silenziosa. Non riescono più a camminare paralleli come prima; è tutto più difficile.

 

Passano i giorni.
“Senti, Cloud” dice Aeris, lui sa che sta per arrivare una domanda importante; così si prepara all'urto.
“Credo che dovresti parlare con Tifa” continua, infatti. Cloud non dice niente,