con quel ghigno odioso che pure riusciva a scaldare qualcosa in lui – sfida, ma non solo –, eppure... non sembrava voler fare altro. Si voltò infatti, e si avviò verso il bagno.

Gli stava dando le spalle, non lo stava guardando.

Sperando ingenuamente che non avesse guardato indietro, Haruka sollevò in fretta lo sguardo verso il piccolo contenitore del pepe: era in alto, troppo in alto, ma ci sarebbe arrivato. Si poggiò contro il bancone e si mise fin da subito in punta di piedi, allungando il braccio verso la credenza.

C'era quasi. Sfiorò il contenitore, lo strinse tra la punta delle dita e gli scivolò indietro.

Si corrucciò e schioccò quasi la lingua per la frustrazione ma non si diede per vinto e subito dopo era ancora più in bilico, sempre più in punta di piedi e teso verso l'alto.

E ci riuscì; afferrò il piccolo contenitore precariamente, lo tolse dallo scaffale e—

«Haru, che asciugamano posso usare?»

E sussultò. La piccola boccetta gli cadde in testa e parte del contenuto gli finì tra i capelli e sul volto, negli occhi anche.

«Tch—»

Bruciò fin da subito, ma quello – anche se si portò istintivamente le mani sugli occhi, mordendosi il labbro – era l'ultimo dei suoi problemi, perché nell'esclamazione di Rin che seguì non c'era solo preoccupazione, ma anche divertimento.

Rin aveva assistito a tutta la scena, ne era certo, ed era solo colpa sua se ora aveva gli occhi in fiamme.

“Tutto bene Haru?”, aveva anche il coraggio di chiedergli.

Senza rispondergli, Haruka restò voltato verso il bancone della cucina, cercando a tentoni l'acqua per potersi sciacquare immediatamente il volto. Iniziavano a fargli seriamente male gli occhi, e quando li aprì vide tutto sfocato, segno che—

«Oh cavoli!» esclamò Rin ormai al suo fianco, poggiandogli una mano sulla spalla per costringerlo a voltarsi e scansarsi allo stesso tempo da davanti il lavello. A giudicare dal tono ora veramente preoccupato, sembrava essersi accorto solo in quel momento che gli era finito del pepe negli occhi. «Non potevi prendere il sale...?!»

«Potevi non... fare—»

Rin non gli permise di concludere la frase. Dopo aver bagnato sotto l'acqua un canovaccio si chinò in avanti verso Haruka, e con una dolcezza verso cui in quel momento il moro era impreparato, gli scansò le mani dal volto.

«Fammi controll...» Haruka, seppur con la vista sfocata e con qualche lacrima che aveva iniziato a scendere sulle sue gote –  arrossate ora non solo per via del pepe ma anche a causa dell'imbarazzo – fu certo di scorgere negli occhi del compagno una scintilla che indicava tutt'altro, oltre che preoccupazione. A confermare la sua ipotesi, seguì la reazione esagerata di Rin, avvenuta con troppi secondi di ritardo.

In questo ordine: sgranò gli occhi, deglutì, schiuse le labbra per poi richiuderle e deglutire ancora a vuoto, avvampò, mugugnò qualcosa di insensato e gli gettò in faccia il panno bagnato.

«A—avanti, copriteli con questo e... tienili chiusi, ti pulisco... i capelli.»

«Posso fare da solo.» mormorò in risposta, non lasciandosi ripetere però l'invito di usare il canovaccio non solo per alleviare il dolore e cancellare ogni traccia delle lacrime, ma anche per affrettarsi a nascondere il proprio rossore.

«N-no è... meglio se ti copri gli occhi con entrambe le mani. Non— è il caso che... insomma, stai già piang—»

«Non sto piangendo.»

Rin grugnì qualcosa ma non insistette. Era ovvio dal tono della sua voce che fosse rimasto turbato da quel che aveva visto. Ora che ci pensava, proprio mentre il rosso iniziava a scuotergli con delicatezza i capelli così da far cadere il pepe residuo, Rin non lo aveva mai visto piangere. Neanche Makoto.

Forse solo i suoi genitori.

Il pensiero fu sufficiente perché si imbronciasse ulteriormente, spingendo ancora più contro il suo volto il canovaccio. Era perfettamente consapevole di essere ridicolo, al momento, ma era colpa di quel bastardo fin troppo più alto di lui se era in quello stato, se aveva gli occhi arrossati e le guance altrettanto colorate.

Sempre più colorate.

Rin, senza dargli alcun preavviso, poggiò le mani sopra le sue, e afferrandolo per i polsi lo invitò a separarsi dal pezzo di stoffa. Haruka, senza comprenderne il motivo, lo lasciò fare, e nonostante avesse ancora gli occhi un po' gonfi e doloranti, sollevò lo sguardo verso il compagno, chinato verso di lui e a un passo dal suo volto.

Se si fosse messo in punta di piedi, avrebbe sfiorato il suo naso e le sue labbra.

Ma non lo avrebbe fatto.

«Haru sei...» una pausa, lunga, in cui Rin restò vicino e poggiò le mani sul suo viso, carezzandogli le guance ancora un po' umide con le dita, scaldandole. «...fottutamente adorabile.»

«...!!»

Come era finito in quell'orribile situazione? Come era possibile che ora fosse Rin a infastidirlo, a 'molestarlo', e non l'opposto?

Preso alla sprovvista da quel colpo basso – perché era quello, un colpo basso, e il moro non sapeva mai come reagire quando Rin se ne usciva con frasi