di relegarla nell'angolo più buio della tua anima, ma non svanirà mai. È ciò che sei.- Fa una pausa, respira. Punta lo sguardo dritto negli occhi di suo padre, questo discorso è per lui, le altre persone nella stanza non esistono più in questo momento.



-È ciò che sono.-



Per un attimo nessuno si muove, nessuno dice nulla, nessuno respira.



Poi suo padre si alza in piedi rovesciando la sedia, e comincia ad urlare. A Castiel sembra di essere in una bolla, perché non sente quello che sta sbraitando. Vede come al rallentatore la sua bocca muoversi senza emettere alcun suono. Semplicemente ad un certo punto si volta, esce dalla stanza, continua sulle scale fino alla sua camera. Si sente quasi un narratore esterno alla storia, potrebbe giurare di star osservando il suo corpo muoversi dall'alto: si vede afferrare uno zaino, cacciarci dentro qualche vestito alla rinfusa, un paio di libri, il suo computer.



Torna di nuovo al piano inferiore e trova suo padre a sbarrargli la strada. Si costringe ad ascoltare quello che sta dicendo.



-Figliolo... lo so che questi mesi all'università sono stati pesanti... la tua è un'età difficile... ti prego, lasciati aiutare. Posso chiedere alla madre di Tom se può-



Ma Castiel non vuole sentire una parola di più. Non può sentire una parola di più.



-Provo orrore al solo pensiero di chiamarti padre.- Mormora.



L'altro si ferma e lo fissa, attonito, ancora troppo sconvolto per permettere all'ira di farsi nuovamente strada. Quando lo urta per uscire non oppone resistenza.



Si ferma non appena oltrepassa il cancello e lo sbatte con forza dietro di sé. Si rende conto solo in quel momento che lui, il soldatino-ubbidiente-di-papà-sempre-pronto-ad-ubbidire è appena scappato di casa. E non ha nemmeno intenzione di tornare.



In quel momento scoppia a piovere; se non fosse ancora intontito dalla portata di ciò che ha appena fatto probabilmente lo troverebbe poetico. Fa qualche passo sul marciapiede in una direzione scelta a caso, i suoi piedi fanno tutto da soli.



La pioggia diventa sempre più forte e non sembra intenzionata a smettere. Lui nel suo trench beige rabbrividisce nell'aria di quella serata autunnale. Si è dimenticato l'ombrello.



Arriva ad un incrocio e si ferma. Osserva la luce del semaforo dei pedoni diventare verde, poi arancione, poi rossa ed infine di nuovo verde, ma non attraversa.



Prende il suo telefono e compone un numero, in automatico, a memoria.



Due squilli poi:



-Pronto? Cas?-



Silenzio. Le parole rimangono bloccate in gola.



-Cas? C'è qualcosa che non va? Cas!-



-Dean.- Riesce a mormorare. -Sono all'incrocio in fondo alla mia strada. Puoi venirmi a prendere?-



Potrebbe giurare di aver sentito le mille domande che l'altro avrebbe voluto fargli, ma invece risponde: -Dammi dieci minuti.- E riaggancia.



Quando vede i familiari fari dell'Impala rischiarare il buio sente che parte del peso che avverte sulle spalle sparisce.



Dean si ferma di fianco a lui, abbassa il finestrino ed esclama:


 

-Cas.-

Dean gli aveva poggiato una mano sulla spalla, e al suo tocco Castiel si riscosse dai suoi ricordi.

-Vuoi parlarne ora?-

Lo guardò negli occhi per un attimo e vi lesse tutta la preoccupazione che lo attanagliava. Si guardò le mani, che ancora reggevano l'hamburger e il milkshake. Doveva una spiegazione a Dean, ma non era ancora pronto a parlare di ciò che era successo.

-L'ho detto a mio padre.-

Fu tutto ciò che riuscì a sputare fuori, sperando che l'altro capisse e non facesse domande.

Dean strinse per un attimo la presa sul suo braccio, poi lo lasciò per tornare a dedicarsi al suo panino.

-Mangia prima che si raffreddi del tutto.- Mormorò.

Cas arrischiò a lanciargli un'occhiata e lo vide intento a scartare il suo panino. Si soffermò sul suo profilo, sul suo naso, sulla forma delle sue labbra...

...e sentì il solito senso di colpa che riaffiorava a colpirgli il petto, quasi come un pugno. Si chiese quanto ci avrebbe messo a sparire, quando avrebbe potuto osservare un ragazzo, quando avrebbe potuto osservare Dean in quel modo senza sentirsi sporco.

Si rimise a mangiare, anche se non aveva fame. Giusto per avere qualcosa da fare.

Si ricordava perfettamente la prima volta che aveva visto Dean: era al penultimo anno di superiori e l'altro si era appena trasferito con il padre ed il fratello in città. L'aveva già notato nei corridoi, perché quello era un piccolo paese e un volto nuovo faceva sempre notizia. Se poi si trattava di due ragazzi misteriosi e riservati come i Winchester, l'interesse era certamente maggiore. In realtà Castiel non era il tipo da gossip, anzi semmai il contrario, però non aveva potuto fare a meno di osservare con curiosità questo ragazzo dai capelli biondo scuro e dagli occhi incredibilmente verdi, con il suo giubbotto di pelle e lo sguardo da duro.

Probabilmente uno come Dean e uno come Castiel non si sarebbero mai parlati, se il caso non avesse voluto che si fossero