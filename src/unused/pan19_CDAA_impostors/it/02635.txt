speranza.”

Senza batter ciglio, Blaine fece un passo avanti, affermando con veemenza: “C’è sempre una strada, mio signore, ed io sono qui per aiutarvi a trovarla.”

Gli occhi del principe, allora, lo fissarono con un improvviso fuoco, uno scoppio subitaneo di emozioni che venne immediatamente chetato da un velo di severità. “Potete allora darmi amore?” gli chiese, ma poi scosse la testa ancora una volta e fece un gesto vago con una mano pallida. “Fate ciò che volete, signore: molti altri prima di voi hanno tentato di abbattere questi muri e tutti loro hanno fallito, rinunciando all’impresa presto o tardi. Voglio vedere quanto resisterete voi.”

E così iniziò l’attesa. Blaine non sapeva bene in cosa consistesse la sua impresa, dato che non c’erano draghi o mostri da sconfiggere, né prove e trappole da svelare e superare, non c’erano enigmi da risolvere e il labirinto era stato quasi facile da superare.

Il principe, quando interrogato, diceva molto poco della sua maledizione, affermando di non saperne molto, dato che gli era stata lanciata prima ancora d’essere nato; diceva che nemmeno suo padre conosceva lo stregone che l’aveva lanciata e c’era sempre un velo di profonda tristezza quando parlava del re, sparito insieme a tutta la corte e l’intera città.

“C’erano sempre state scomparse misteriose e mura apparse nottetempo, ma nessuno vi aveva mai dato peso,” aveva spiegato con voce melanconica un pomeriggio uggioso. “E poi semplicemente un giorno, al mio risveglio, tutti erano spariti e la città era come la vedete voi adesso.”

I giorni passavano e Blaine gradualmente dimenticava che aveva un’impresa da compiere: era affascinato dal principe che, aveva scoperto, non era gelido e senza amore come le storie dicevano, ma solo rassegnato alla sua sorte e profondamente addolorato. Ci volle un po’ prima che il principe si aprisse con lui, conversando dapprima della maledizione e di quel poco che entrambi sapevano – il principe gli rivelò un giorno che aveva cercato informazioni ovunque, ma che nemmeno la grande biblioteca del castello gli aveva dato indizi – e poi, man mano che il tempo passava, sembrarono semplicemente dimenticarsene, iniziando a parlare di sciocchezze, di vecchi ricordi e delle loro vite.

Il principe, che si chiamava Kurt ed aveva un sorriso tenue, come se le sue labbra fossero troppo fragili per un sorriso vero, gli raccontò della sua infanzia, di quanto gli mancassero suo padre e le sue dame di compagnia, di come rimpiangeva i giorni in cui era circondato da loro e si sentiva stupido per essersi sentito solo e non amato, guardando le sue giovani amiche trovare l’amore fra le braccia di servitori o soldati; gli raccontava di come aveva dovuto imparare a far passare il tempo da solo, senza nessuno a donargli una risata e senza nessuno a cui donarla.

Blaine, dal canto suo, raccontava della sua propria infanzia, di suo fratello che diceva di aver sconfitto draghi di ogni grandezza per impressionare amici e sconosciuti, ma che in realtà era solo un bravo narratore; raccontava dei viaggi che aveva fatto, dei posti che aveva visto e delle persone che aveva incontrato e che tuttavia, ad ogni nuovo luogo scoperto, ad ogni nuovo incontro, sentiva il richiamo della strada, sentendosi inappagato e cercando soddisfazione nel viaggio successivo, nell’avventura che sarebbe venuta dopo e ad ogni parola il principe Kurt lo guardava con occhi pieni di brama e vivido interesse.

“Forse potremmo scappare, così potreste vedere con i vostri occhi tutti i posti che ho visto io, mio signore,” gli disse un giorno Blaine, ma Kurt scosse il capo, abbassandolo mestamente ed ammettendo di non poter uscire dalla città: la maledizione glielo impediva.

Così Blaine rimase ed il tempo passò e più il tempo passava più il cavaliere s’infatuava del principe solo e triste, della sua bellezza e del suo sorriso fragile, quanto della sua forza e della sua testardaggine. Fu un giorno di bel tempo, mentre passeggiavano nel giardino interno del castello, che Blaine si accorse d’essere innamorato. Tuttavia non disse niente, non fece altro che guardare il principe con tristezza sapendo che, essendo lui senza amore, non avrebbe mai potuto ricambiare quei sentimenti.

“Forse dovreste andar via, come hanno fatto tutti i vostri predecessori,” affermò una sera Kurt, mentre davanti al fuoco del camino entrambi leggevano in silenzio.

“C’è un modo per liberare voi e la vostra città, signore, e sono ancora intenzionato a trovarlo.”

Kurt lo guardò con confusione e tristezza negli occhi, la luce giallognola del fuoco che creava ombre scure sul suo viso. “Non capisco: avete la possibilità di vedere il mondo, di conquistare l’onore e la gloria con altre imprese… Perché v’intestardite a restare qui, dove non c’è speranza?”

Blaine allora fissò il suo principe molto seriamente negli occhi e, posando una mano delicatamente sul dorso della sua, prese un profondo respiro, chiudendo gli occhi come preparandosi ad una battaglia.

“Perché è da tutta la vita che cerco uno scopo, un proposito e finalmente l’ho trovato. Non voglio andarmene da questo posto se voi non potete venire con me, quindi ho promesso a me stesso