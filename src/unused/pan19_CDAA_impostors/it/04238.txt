fermandosi al centro della sala, pensò che quello doveva essere stato il posto in cui i suoi genitori avevano ballato e si erano innamorati sotto gli occhi di tutti – Dahlie continuava a ripetere quanto fosse stata magica quella notte.

Carbuncle, che mai aveva ballato tra le braccia di qualcuno, desiderò con tutta se stessa poter superare ciò che era stato. Wilderness aveva ragione, ripensare al passato era ciò che la stava stancando.

Gettando un'occhiata alle vetrate chiuse e impolverate, le si strinse il cuore al pensiero che quello fosse il luogo in cui Dreizehn aveva deciso di farla finita: lo amava ancora nonostante tutto, pur comprendendo che il suo sentimento non sarebbe mai stato ricambiato. Nel suo vestito leggero, nell'aria notturna di un'estate particolarmente calda, ricordò dell'unica volta in cui aveva piroettato, da bambina, tra le braccia dell'uomo che era riapparso misteriosamente e le aveva spiegato ben poco, accettando tuttavia il suo sangue: i suoi genitori l'avevano abbandonata da poche settimane e lei sembrava inconsolabile; a sorpresa, il re di quei tempi l'aveva sollevata e le aveva chiesto di ballare. Ingenuamente, lei aveva risposto che non sapeva farlo... e Dreizehn, con sua somma sorpresa, l'aveva fatta piroettare: quella era stata l'unica volta, in vita sua, in cui poteva dire di aver danzato.

Non avrebbe saputo indicare il momento in cui i suoi sentimenti per il tredicesimo re erano sbocciati, ma aveva sempre saputo che quel genere di interesse non avrebbe mai portato a nulla di buono; col senno di poi, poteva asserire di non aver avuto tutti i torti a pensarlo. Probabilmente, da adolescente, era stata poco cauta a nascondere ciò che desiderava, ma Dreizehn non aveva mai fatto cenno a nulla: persino in quel momento, Carbuncle si chiedeva come avrebbe mai potuto reagire lui, se lei fosse stata abbastanza sfacciata da confessarsi.

Se avesse deciso di farlo prima di Rosalie...

No, probabilmente non sarebbe cambiato nulla.

Ad un tratto, qualcosa dell'aria si mosse. Carbuncle, ormai fin troppo abituata ad acuire i sensi quando qualcosa non le sembrava procedere regolarmente, si concentrò sulla presenza che riusciva ad avvertire: fermo sull'uscio, forse con una mano poggiata sullo stipite? Le porte d'ebano pesante erano state rimosse ormai molti anni prima. Il respiro che sentiva era familiare, era lo stesso che, nell'infanzia, l'aveva tante volte cullata verso il sonno...

“Non dovresti essere qui.” Mormorò, non riuscendo a dissimulare l'incertezza che le fece tremare appena la voce.

“Non dovrei?”

“Non è più il tuo maniero, tredicesimo re.”

Passi felpati che si avvicinavano a lei ad arcate non indifferenti; velocemente, l'altro si era fatto strada, fermandosi tuttavia a qualche metro di distanza.

“Non sono più re.”

“Lo so.”

“Anche tu non dovresti essere qui, Carbuncle...”

La nota dolce con cui Dreizehn aveva pronunciato il suo nome la emozionò oltre il dovuto, come se mai fosse morto abbandonandola, come se mai le avesse preferito un'altra donna. Ignorò il battito furioso del proprio cuore, l'emozione che le riempiva il petto, per voltarsi: lì, nel suo vestito leggero, alla luce della luna, sapeva di risultare una presenza quasi eterea, se non fosse stato per i suoi capelli di quel rosso fuoco, ormai sciolti in morbide onde sulle spalle.

“Justice mi ha invitato ad usare il castello come rifugio.”

“Rifugio da cosa?”

“Dai pensieri. Anche se devo ammettere che passeggiare per i corridoi, per le stanze, non mi aiuta affatto: continuo a pensare e rivivere il passato.”

“Vuoi liberarti dei tuoi ricordi?”

“Se fosse possibile, Dreizehn... perché no.”

Dreizehn non sembrava affatto cambiato: la sua pelle era candida come al solito, spiccando al di sotto dei capelli corvini e lisci, mentre le sue labbra erano tornate al solito rosa, non più macchiate di rosso sangue. Il vestito che indossava era liso, con uno strappo sulla parte sinistra del petto che lasciava intravedere il tatuaggio che segnava la sua appartenenza alla cavalleria speciale – Carbuncle pensò che era bello proprio come se lo ricordava, sebbene le rughe pensose sulla sua fronte fossero, adesso, distese.

“Non è possibile.”

“Chi meglio di te potrebbe saperlo?”

“Carbuncle...”

“Non sono arrabbiata per quello. Avevi i tuoi buoni motivi.”

“Abbandonare un figlio ed una nipote...”

“Per superare il trauma d'aver perso Rosalie.”

Il tredicesimo re scosse il capo, indugiando nel proseguire: “È morta per dare alla luce mio figlio, che mi sentissi in colpa era il minimo.”

“Lo so.”

“Il mio sacrificio è stato necessario, se Justice non avesse posseduto i miei poteri... sarebbe morto.”

“So anche questo.”

“Il punto è... cercare di cancellare gli eventi negativi porta solo ad altra negatività: col senno di poi, ho imparato che elaborare il lutto e l'abbandono può solo farci crescere. Ho avuto molto tempo per riflettere, da quel momento in cui Justice ha deciso di risvegliarmi...”

“Dunque, ha funzionato...”

“Il processo di rinascita è durato più del previsto.”

Carbuncle mosse pochi passi verso il vampiro che la