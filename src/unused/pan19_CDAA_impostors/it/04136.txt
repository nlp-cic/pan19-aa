mi ero sentito vagamente abbandonato, oltre ad andare su tutte le furie. Quelle due semplici paroline avevano contribuito a dare un’impennata al mio imbarazzo nel bel mezzo di più d’un momento d’intimità, ma col passare dei mesi mi ero reso conto di aver cominciato a bramarle.
No, non mi ero trasformato in uno sdolcinato sentimentale di punto in bianco, ma mi ero almeno accorto che il sentirgliele ripetere aveva un qualche effetto, su di me. In senso fisico, in senso mentale, in senso emotivo. Inguine, cervello e cuore; la mitica triade. E quindi era questo il temibile potere delle parole, quantunque si trattasse di un’asserzione che, pur considerata in tutto il mondo come il più alto indice di stima che si potesse esprimere verso un altro essere vivente, veniva quotidianamente sputacchiata da molti con una frivolezza sconcertante.
Ero cresciuto senza dovermi preoccupare di capire se esistesse un luogo adatto a me, che mi appartenesse pienamente.
Non che non avessi mai dovuto lottare per accaparrarmi qualcosa, ma, in sostanza, il mio era stato un cammino in linea retta.
Di noi tre figli, essendo io il maggiore, ero stato quello che aveva goduto più a lungo della presenza e delle cure di mia madre, ed ero stato svezzato in un clima di relativa serenità, patendo solo fino ad un certo punto l’assenza di un padre perso in perenni viaggi di lavoro. Anche quando lei era venuta a mancare, avevo accettato senza remore di assumere un ruolo quasi genitoriale in famiglia perché amavo i miei fratelli minori Tomoe e Kanako, e non volevo che quell’oscillare di equilibri potesse arrivare a turbarli: avevano diritto a crescere senza l’assillo di brutti pensieri, com’era stato per me.
Ecco spiegato come mai avessi sempre avvertito forte in me il dovere di preservare quella costruzione e tutto ciò che difendeva dentro di sé, e la ragione per cui l’avevo vissuta così fortemente da poter ancora fissare lo sguardo su un angolo qualsiasi e sorridere ricordando qualche episodio spassoso o tenero: rappresentava la memoria di tutto ciò verso cui mia madre aveva provato amore, il posto dove mio padre e Tomoe, volendo, potevano sempre tornare, il rifugio dove io e Kanako, ultimi membri di quella famiglia disgregata rimasti vicini, potevamo trovare immediato conforto nella reciproca compagnia.
Era naturale che mi fossi sentito fortemente spaesato, quando mi era crollata in testa da un giorno all’altro e le mie scarpe ne avevano calpestate le ceneri residue.
Il laboratorio dove lavoravo, in un certo senso, era una filiale di quel cantuccio tanto apprezzato; altre quattro pareti ben squadrate d’intonaco e mattoni dov’ero stato capace di ricreare un habitat adatto affinché le mie radici potessero attecchire solide.
Se da bambino hai trascorso ore intere gingillandoti con le pipette di plastica del Piccolo Chimico, spendere le tue giornate di adulto al dipartimento di Scienze Agrarie della tua università può rivelarsi un’ottima occasione per gonfiare ulteriormente quel sogno che hai scoperto di aver vagheggiato sin da allora ma del quale, forse, hai avuto preso pienamente coscienza solo dopo averlo realizzato. (E' insolito, ma può capitare.)
Ma chi l’aveva detto, che per essere felici bisognava per forza sudare? Ero abituato a guadagnarmi ciò che ricevevo, ma non ero mai stato colto da grandi dubbi quando si era trattato di scegliere che farne della mia vita ed adoravo l’attività a cui mi dedicavo quotidianamente. Ero un assistente competente e non era necessario che piangessi lacrime di sangue, per questo: il mio impegno tra l’altro era apprezzato ed incoraggiato, e questo rappresentava un’ottima imbottitura tra il confusionario universo esterno, gremito di detestabili creature che non meritavano la mia attenzione, e quell’anticipazione circoscritta dell’Eden (*), straripante di colture che aspettavano solo di essere coltivate e studiate.
Molte delle persone che mi erano vicine erano convinte che non sarei mai riuscito a sopravvivere fuori dal laboratorio, immerso nella società normale. Probabilmente avevano ragione, anche se non mi piaceva ammetterlo.
D’altro canto, ero consapevole anche di non poter tirare avanti senza le ore che passavo lì, e non le avrei mai barattate solo per spegnere sul nascere le frecciate di conoscenti che scuotevano la testa guardandomi o per ottenere le simpatie di quei colleghi che mi giravano alla larga ritenendomi un tipo strambo.
Morinaga aveva affermato spesso, avvilito, di essersi presentato a me almeno cinque volte prima che iniziassi a riconoscere la sua faccia. Non avevo idea di cosa stesse parlando.
Non mi piaceva rivangare particolari del genere perché sapevo perfettamente che il laboratorio, oltre ad essere il mezzo attraverso il quale mi mantenevo, era forse il solo luogo dove potevo essere me stesso e basta. Non il bravo figlio, non il fratello apprensivo, non l’individuo asociale ed intrattabile: ero semplicemente Souichi Tatsumi.
Persino io avevo i miei periodi di stanchezza, ogni tanto. Istanti duranti i quali ero colto da idee folli come sollevare il ricevitore del telefono ed urlare a mio padre quanto fosse assurdo che fossi io a farmi carico di incombenze che sarebbero toccate a lui, volare diritto in America a recuperare Tomoe strappandolo dalle braccia di quel gay depravato di Kurokawa che lo stava certamente rovinando, oppure chiedere a Kanako di non innamorarsi mai, perché altrimenti dopo il suo matrimonio mi sarebbero rimaste soltanto una casa