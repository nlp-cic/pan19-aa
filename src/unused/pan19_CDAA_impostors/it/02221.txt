e, sotto gli occhi attenti di Zayn, si svestì ed indossò quello che il suo ragazzo gli aveva scelto. Quando ebbe finito, si voltò verso il grande e spalancò le braccia.

« Come sto? » chiese.

« Bene. Proprio come pensavo » e lo guardò per qualche istante dalla testa ai piedi. « A proposito, me ne stavo quasi dimenticando… » Zayn si chinò sullo zaino ai suoi piedi e ne estrasse uno snapback bianco, con la visiera nera, « … Buon compleanno, Leeyum! »

Lo passò al castano che subito si lamentò. « Zaynie, ti avevo detto niente regali! Poi proprio questo qui! » disse, riconoscendo nel cappello che aveva tra le mani quello che aveva visto qualche settimana prima in un negozio e che aveva desistito dal comprare per via del prezzo troppo elevato rispetto alle sue risorse monetarie.

« Guarda che, se devi fare tutte queste storie, me lo tengo per me! »

« Ok, ok… Sto zitto! » si arrese Liam che, subito dopo, si mise lo snapback nuovo in testa.

Il moro si alzò in piedi e gli si avvicinò. Poi gli raddrizzò il cappello, visto che l’altro l’aveva messo un po’ troppo storto secondo il suo parere.

« Ecco, così va meglio » commentò. « E stai proprio bene ».

Liam arrossì di fronte a quel complimento inaspettato e Zayn ne approfittò per aprire bocca di nuovo, dicendo: « Sei carino quando arrossisci, sai? »

Il minore fece un passo verso il ragazzo di fronte a lui e gli poggiò le mani sulla schiena, lasciandole poi scivolare giù. I muscoli del grande si tesero sempre di più ad ogni movimento dei palmi dell’altro, mentre i loro occhi restarono incatenati per tutto il tempo.

« Anche tu sei carino quando arrossisci » commentò a quel punto Liam.

« Io non sono arrossito » gli rispose Zayn.

« Sì che lo sei » e si fece da parte per lasciare che il moro vedesse le sue guance e le sue orecchie rosse nel riflesso dello specchio.

Attraverso la finestra aperta, udirono una macchina percorrere la via e poi fermarsi all’improvviso, spegnando il motore. Entrambi si affacciarono alla finestra, giusto in tempo per vedere una testa bionda – che riconobbero essere Niall – incamminarsi verso casa Payne.

« Meglio scendere » disse Zayn. Raccolse lo zaino, lo chiuse e poi se lo mise in spalla, mentre Liam infilava portafoglio, cellulare e chiavi di casa nelle tasche dei jeans.

« Puoi lasciarlo qui, se vuoi, quello » propose il castano, riferendosi allo zaino.

« No, grazie… Credo lo porterò dietro. Al massimo lo lascerò in macchina di Louis, se proprio mi è di peso ».

Il piccolo si strinse nelle spalle, nel momento esatto in cui il suo migliore amico suonò il campanello. Scesi di sotto, aprirono al biondo, il quale s’intrufolò in casa per un breve saluto, poi – dopo le mille raccomandazioni di Karen ed un molto più semplice “Divertitevi ragazzi” da parte di Geoff – i tre uscirono di casa e presero posto sui sedili posteriori dell’automobile di Louis.

« Auguri Liam! » strillarono quest’ultimo ed Harry, non appena il festeggiato ebbe chiuso la portiera.

« Ah, già… Tanti auguri! » si aggiunse al coro Niall, seduto dall’altra parte del veicolo.

Il ragazzo alla guida picchiettò le dita sul volante. « Pronti a festeggiare? » domandò.

« Certo » disse Zayn. I due si scambiarono un’occhiata malandrina attraverso lo specchietto retrovisore, che non sfuggì minimamente a Liam.

« Ma… Dove si va? » chiese, mentre Louis metteva in moto.

« A festeggiare, no? »

« Sì, ma dove? » insistette ancora una volta.

« Pensa a goderti il viaggio, Leeyum. Poi lo vedrai dove andiamo » concluse Zayn, riuscendo a zittirlo ed accoccolandosi sulla sua spalla.

 

* * *

 

La musica pompava nelle casse, rimbombando sulle pareti spoglie del locale. La testa pulsava appena a causa dell’alcool ingerito, al ritmo esatto dei bassi. Zayn era accanto a lui, un bicchiere di chissà quale strano cocktail in mano, bello come non mai nella sua maglietta grigia e nei suoi pantaloni neri strappati alle ginocchia. Niall era qualche metro più in là, intento a flirtare con gente a destra e a manca; Harry e Louis erano invece usciti da poco a fumare, avvolti dal fresco tipico delle serate di fine estate.

Liam si poggiò con il mento alla spalla del moro. « Andiamo a ballare, Zaynie? »

« Ne sei sicuro? Non sono proprio un ballerino provetto, anzi » gli rispose guardandolo, anche se l’estrema vicinanza gli faceva risultare difficile mettere bene a fuoco il suo volto.

« Non sarai certo peggio di alcuni elementi che si credono i nuovi Billy Elliot quando, in realtà, sono un insulto alla danza non appena muovono un muscolo » lo incoraggiò il castano, mentre strusciava il naso sul suo collo.

« Dipende dai punti di vista » borbottò Zayn tra sé, sollevandosi in piedi. Porse poi una mano a Liam, ancora seduto su quel divanetto che avevano miracolosamente trovato libero appena una mezz’oretta prima, per aiutarlo a fare lo stesso.