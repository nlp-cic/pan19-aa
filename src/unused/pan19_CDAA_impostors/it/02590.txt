se ne fosse accorto solo in quel momento. Si fiondò alla finestra; gli bastò un’occhiata per scorgere la sagoma scura di Derek, confusa tra le ombre serali degli alberi. D’istinto strinse i pugni e indurì lo sguardo e poi, senza pensarci, chiuse le tende con un gesto secco.

Quante volte l’aveva visto in quell’esatta posizione? Quante volte gli aveva sorriso o ghignato dalla finestra, prima di aprirla e lasciarlo salire? E quante volte Derek l’aveva preceduto entrando direttamente nella sua stanza senza farsi il minimo problema, prima quando ancora non lo sopportava e poi quando il loro rapporto aveva cominciato a diventare qualcosa di più? Stiles attraversò la stanza a grandi passi nervosi, tuffò le mani nel suo zaino e ne rovesciò il contenuto sul pavimento, alla disperata ricerca di ciò di cui aveva bisogno.

«Stiles?»

«Scusa. Lo so, ho promesso che avrei fatto il bravo, che avrei smesso di complicare le cose eccetera eccetera, solo… non ora, ok? È tutto troppo… troppo.»

Stiles sapeva che il suo comportamento era tutto fuorché razionale; aveva appena finito di convincere Cora a dare un’altra possibilità a Derek. Non poteva farci nulla: vederlo lì sotto in giardino aveva mandato in tilt il suo autocontrollo. L'ultima volta che Derek aveva avuto accesso a quella finestra e soprattutto a quella camera era stato per salutarlo con un bacio, un bacio davvero molto, molto appassionato, che lo aveva lasciato con il corpo molle e la testa tra le nuvole. Poi Derek l’aveva pugnalato alle spalle. Con tutto il suo affetto per Cora, l’unica cosa che Stiles riusciva a pensare era che doveva proteggersi dal dolore.

Cora sembrava averlo intuito fin troppo bene. «Non sei obbligato a fare niente stasera…» stava provando a dire.

«Non capisci. È rimasto tutto come prima, troppo come prima. Quando siamo arrivati stavo parlando solo di cazzate,» sibilò, continuando a frugare tra le sue cose, incurante che quelle di Cora non fossero le sole orecchie in ascolto. «Dicevo che era cambiato tutto, ma non è così. Cioè, lo è ma allo stesso tempo non lo è, capisci? Guarda questa stanza! È come se non me ne fossi mai andato. Era già abbastanza dura ricordare senza che lui…»

Si alzò di scatto quando ebbe finalmente tra le mani ciò che cercava. Con passo deciso ritornò alla finestra e dal sacchetto che teneva sul palmo cominciò a far scendere una spessa scia di cenere di sorbo. «Non sto a elencarti le volte in cui ho già vissuto questa scena perché ci metterei tutto il giorno. Sai cosa ti dico? Da adesso la musica cambia. Basta ingressi non richiesti dalle finestre, basta sorprese.» Quando si voltò verso Cora, la sua espressione era decisa. Derek voleva origliare? A lui stava benissimo: voleva che sentisse che lo chiudeva fuori; se solo dalla sua camera o anche dalla sua vita, quello non  era chiaro nemmeno a lui.

«Se Derek vuole conoscerti, recuperare un rapporto con te, lo farà in modo civile, passando dalla porta» dichiarò senza mezzi termini. «Da oggi, si fa come dico io.»

Cora gli rispose con due dubbiose sopracciglia alzate, che Stiles decise di prendere come assenso.


Andrà bene. Andrà tutto bene.


State facendo i complimenti alle due fanciulle che mi hanno coccolata, si? :*

 


CAPITOLO 5


 

Non era il suo telefono, quello che stava suonando con insistenza sotto al suo cuscino. Non poteva esserlo. Stiles grugnì e cercò, senza trovarlo, l’oggetto incriminato per lanciarlo il più lontano possibile.

«Mioddiooooo!» mugolò.

Ostinato a non aprire gli occhi, a fingere di non essersi svegliato, Stiles tastò alla ricerca delle coperte per premersele sulle orecchie, ma non ce n’era traccia. Perché? Perché? Erano anni che non dormiva così bene; complice la stanchezza dovuta al viaggio e alle emozioni della giornata precedente, non appena aveva toccato il materasso era crollato in un sonno profondo. Doveva ringraziare il suo angelo custode se dopo tutto quel trambusto interiore non aveva avuto incubi o attacchi di panico inaspettati, anche se poteva essere tutto merito del letto. Il suo letto, suo suo, quello che aveva assistito a pianti, ricerche infinite, esultanze, momenti di crisi e anche qualcosa di più intimo di cui suo padre, invece, non avrebbe mai voluto sapere. Il suo amatissimo letto, comodo e caldo.

Oh beh, comodo ancora lo era, caldo… non proprio.

Stiles si arrese all’evidenza di essere ormai più che lontano dal regno di Morfeo e aprì svogliatamente gli occhi. Gli bastò un’occhiata verso il pavimento per capire che fine avevano fatto le coperte, e si chiese perché anche durante il sonno più profondo non fosse in grado di stare fermo o di dormire in una posizione consona.

«Sul serio? A quest’ora??» gracchiò con disperazione di fronte al continuo squillo del cellulare, che in tutto quel tempo non aveva smesso di suonare. Lanciò il cuscino in mezzo alla stanza, preso dal nervosismo, e afferrò il telefono indeciso se lanciare anche quello o rispondere. Optò per la seconda quando vide il nome sul display.

«Giuro che ti uccido,» ringhiò nella cornetta.

«Alla