“Fai silenzio”, borbottò contro il vento.

Ma non sarebbe successo, quello non taceva mai, soprattutto non quando lui si ritrovava da solo con i propri pensieri e gli incubi e il sapore di Tulip che ancora non era scomparso, nascosto in qualche preziosa piega della sua mente. Sospirò, passandosi una mano tra i capelli già scompigliati. Aveva bisogno di un bagno, l'immersione in confortevole acqua calda che lo avrebbe rilassato e sarebbe stata in grado di sopire i vari acciacchi del suo corpo stanco, e del cibo che avesse un sapore diverso rispetto a quello di carne secca e pane ormai stantio, e qualcosa di forte per attutirgli i sensi e la mente, con cui il sonno sarebbe giunto senza difficoltà.

Si guardò attorno, sforzandosi di continuare a camminare un passo dopo l'altro, ma il cielo coperto di nuvole e la notte ormai vicina gli rendevano difficile vedere lontano. Tutto ciò che i suoi occhi incrociarono fu un deserto di terra arida e alberi scheletrici.

“E comunque qui non c'è nessuno”.

Gli ci volle un'ora per raggiungere quello che pareva un villaggio dimenticato nel mezzo del nulla e ormai il cielo era diventato così nero che aveva percorso le ultime centinaia di metri seguendo le luci all'orizzonte, senza nemmeno essere in grado di distinguere i suoi stessi piedi.

La locanda era piccola ma sorprendentemente pulita dall'esterno, piena di voci che forse erano troppo rumorose nella notte, come se i suoi avventori non fossero a conoscenza dei pericoli che strisciavano nell'oscurità. Nessuna guardia, nessuna sicurezza, troppi suoni ora che era calato il sole. Gli abitanti di quel villaggio erano dei folli, o almeno questa era la sua ipotesi migliore.

Si fermò davanti alla porta prima di tirare fuori la croce che portava nascosta sotto ai suoi vestiti, lasciandola pendere dal suo collo in piena vista.

L'ipotesi peggiore... beh, in quel caso non ci sarebbe stato più alcun abitante, entro il giorno successivo.

Sentì quello fremere per l'anticipazione, riempiendo le sue vene con la calda eccitazione di una caccia assieme all'adrenalina che stava rimpiazzando la stanchezza di un corpo ormai esausto. Serrò le palpebre un istante, poi aprì la porta.

Nella locanda scese il silenzio all'improvviso.

Mentre si dirigeva verso il bancone, poteva sentire tutti gli sguardi su di sé. Uomini, qualche rara donna, una mezza dozzina di prostitute, perfino un bambino di neanche cinque anni. C'era sospetto sulle loro facce, occhi induriti dalla paura e mani che già si dirigevano verso la cintura, dove alcuni di loro avevano dei coltelli. Da quel che riusciva a vedere nessuno portava una spada, ma in quella sala c'erano venticinque persone, senza contare il bambino, e lui era da solo.

Poi dovettero scorgere la sua croce, perché il silenzio venne rotto da fruscii e movimenti carichi di tensione e bisbiglii, un'ansia frenetica che aveva preso il posto dell'imprevisto. Nessuno lo attaccò, e Jesse fu sollevato e deluso al tempo stesso.

Una volta che raggiunse il bancone, vi appoggiò la mano guantata, lasciando cadere un paio di monete d'oro.

“Voglio una stanza”.

L'oste guardò le monete, allungando subito il braccio per prenderle, poi colse la sua croce e si bloccò, impallidendo.

“Certo, subito, mio signore. Ho libera la camera migliore, è al primo piano, sulla destra”. Era pelato, un uomo magro e curvo, e i suoi occhi non si sollevarono dalla croce, nemmeno quando gli passò una pesante chiave. “Nient'altro? Cibo? Qualcosa da bere?”.

“Un bagno. Verrò qui a mangiare subito dopo”.

“Come desiderate, mio signore. Io... abbiamo dello stufato preparato in giornata, delle verdure e un pasticcio, e una caraffa del nostro vino migliore”.

“Bene”.

La promessa di cibo caldo e di alcol era estremamente tentatrice, almeno quanto la possibilità di togliersi i vestiti fradici e indossare qualcosa di asciutto e pulito.

Cominciò a camminare verso le scale, un passo pesante dopo l'altro, spinto dalla consapevolezza che sarebbe finalmente riuscito a riposare un minimo, mentre la folla non smetteva di seguire ogni sua singola mossa.

Lo temevano. Il pensiero lo colse con una punta di divertimento. Erano saggi in questo, ma vivere in un villaggio così piccolo e isolato, senza alcuna reale protezione... qualcosa non quadrava, o forse erano solo stati molto fortunati fino a quel momento. In ogni modo, presto o tardi sarebbero morti tutti.

“Mio signore... il vostro resto”.

“Tienilo, per ora”.

Sparì al piano superiore prima di sentire i ringraziamenti farfugliati dell'oste.

Sei così generoso con oro rubato, mormorò nella sua testa una voce familiare, voce di donna che era tutta malizia e ironia e gli strappò un sorriso.

Tanto ai morti non sarebbe servito.

La stanza era pulita, a dispetto delle sue aspettative. Non era nemmeno piccola, tanto che avrebbe potuto accomodare altre due persone oltre a lui. Il letto, comodo e spazioso, lo tentava, ma ogni pensiero di stendersi e spegnere la mente scomparve non appena una giovane serva giunse ad avvertirlo che il suo bagno era pronto.

Fu quasi un'ora più tardi che scese di nuovo nella sala,