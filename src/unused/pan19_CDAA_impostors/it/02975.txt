che faceva bella mostra di sé sul tavolino. Simbolo di rinascita e prezioso dono di Elijah, in ricordo della loro prima gita insieme*. Ancora più allarmato, ancorché sempre silenzioso, sembrava quando Elijah calpestava con passo elegante il prezioso tappeto Pechino decorato di nuvole bianche, dorate e blu, evitando con sapienza i vinili vintage lasciati sul pavimento con finta casualità.**
Uno di questi, “From the Night” di Therry Vanchure, era l’unica registrazione dell’artista. Un pezzo rarissimo, che Tristan amava ascoltare con gli occhi socchiusi, acciambellato come un gatto sulla grande poltrona barocca rivestita di un pallido velluto celeste.
La stessa poltrona su cui, con altrettanto finta noncuranza, abbandonava il suo violino. Strumento fragile e pericoloso, come l’uomo dalla giovane apparenza che, in momenti rari e speciali, seguiva con le belle mani un archetto che sembrava dotato di vita propria.
In quelle occasioni Elijah lasciava in fretta la stanza, lo sguardo cupo e pensieroso. Nel sentirlo uscire Tristan riapriva gli occhi, accompagnandolo con un nuova occhiata severa.
E sebbene il creatore fosse convinto di avere ancora un completo dominio sui desideri e sui sentimenti della sua creatura, pure quello sguardo gli metteva soggezione.
Il blu profondo e intenso di quella stanza lo metteva a disagio, nella sua notte immutabile gli sembrava che Tristan si smarrisse. E per quanto fosse molto attento nel lasciargli gli spazi e la libertà che lo convincessero a restargli accanto, nondimeno quella distanza tra loro lo inquietava.
Il buio di quella piccola camera gli suggeriva lontananze e angoscia, come se tra loro ci fosse ancora la barriera dell’oceano.
E davvero non c’era bisogno che  a ricordarglielo fossero quelle soffocanti pareti.
Se almeno avesse potuto portarvi un lampadario tutto cristalli e luci, come quelli che Tristan amava a Davilla Estate.
Avrebbe potuto guardare con lui il blu che diventava azzurro, i piccoli arcobaleni alle pareti, mentre le sue dita giocavano tra quei riccioli di un biondo antico, la testa dell’altro poggiata sull’unico cuscino.
Le sue braccia finalmente aperte, mentre gli faceva fare l’amore nell’unica stanza in cui non l’avevano mai fatto.
Allora il colore dei suoi occhi, ancora più intenso di quello della pittura murale, o di quello spicchio di mare che s’intravedeva, si sarebbe illanguidito in un tenero celeste, come accadeva quando le sensuali attenzioni del suo signore lo facevano godere, e la sua bocca si schiudeva in un nome: «Elijah…»

Il Sire alzò di scatto la testa, che senza accorgersi aveva sostenuto con la mano in una posa pensosa. Tristan sulla soglia dello studio grande sorrideva.
«Elijah.»
Come poteva essere che dopo mille anni la sua voce gli desse ancora brividi di piacere? Un improvviso languore, a cui in passato aveva reagito con il rifiuto, e ora con un’inevitabile resa?
Era lo stesso per lui, si emozionava nel sentire il suo signore che sospirava il suo nome? «Tristan…»
Forse… Gli occhi ultramarini ebbero un guizzo ed Elijah ne ebbe la conferma. Sì, ancora lo turbava.
«Pensavo a quelle ninfee…»
Elijah sbuffò. «Ancora? Un furto al museo non sarebbe la nostra mossa più geniale.»
Tristan sorrise in modo più sfacciato. Indossava una giaccia di un grigio chiaro, e una camicia blu notte che, se mai ce ne fosse stato bisogno, faceva risaltare il colore delle sue iridi.
«Forse consultando le nostre conoscenze nel mondo dei collezionisti d’arte, potremmo trovare qualche piccolo quadro smarrito…. Come è accaduto con Turner.»
«Quel dipinto non ti mette di cattivo umore?» chiese Elijah guardandolo dritto negli occhi.
«No… Perché?» Ora lo sguardo era glaciale. I riccioli scompigliati gli davano un’aria sbarazzina, da ragazzo, ma nell’espressione concentrata Elijah lesse un antico rimprovero.
Molto più antico della guerra che si erano giurati tredici anni prima.
Sepolto nel profondo, molto più a fondo di un anonimo container.
«Quella stanza ti piace?» chiese Elijah.
«Certo che mi piace.» rispose Tristan stupito.
«Tanto che io non posso entrare?»
«Chi ha mai detto che non puoi entrare?»
«Sembri sempre così… sospettoso. Come se io fossi sul punto di rompere qualcosa…»
Tristan sbuffò. «Tu sei sempre sul punto di spezzare un equilibrio. Di mettere in discussione quello in cui credo, di distruggere una certezza…»
Si avvicinò, ora i suoi occhi erano tornati dolci e chiari. «Ma io voglio correre il rischio. Mi piace correre il rischio.» aggiunse poi venendo ancora più vicino.
Premette le labbra sulle sue. «Io ho voluto tutto questo. – sospirò sfregando ancora la bocca sulla sua, ma senza approfondire il bacio – Non proprio ogni momento. – rise con aria vaga. Elijah sentì sulle labbra lo smalto delicato dei denti – Ma tutto insieme, sì, ho voluto anche il dolore.»
Il Sire fermò la propria creatura serrandole i polsi. «Ero io quello che aveva paura… » Lo disse con stupore, una piccola ruga che si formava tra gli occhi neri e brillanti di commozione.
Le labbra rosse di Tristan si arricciarono in una smorfia audace. «Avevi paura… sì. Di baciare un uomo, e che quel bacio ti piacesse. Che quell’uomo ti affascinasse tanto