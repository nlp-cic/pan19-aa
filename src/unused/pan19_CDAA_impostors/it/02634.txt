essere protetta allo stesso tempo. Questo espediente, però, alla lunga non avrebbe più funzionato: erano entrambi sfiniti, i loro contrattacchi erano sempre più lenti e imprecisi e più volte avevano rischiato di finire tra le fauci delle creature; il fatto più grave per loro e piacevole per Pitch, tuttavia, era che sembravano non essersi minimamente accorti delle ombre sottili che, dipartendosi dalla schiera, stavano strisciando lentamente verso e su di loro, legandoli in una trappola mortale da cui non sarebbero più riusciti ad uscire.

A qualche decina di metri di distanza Nord combatteva ancora strenuamente, menando fendenti a destra e a manca e mutilando i mostri, ma per sua sfortuna questi, seppur gementi e straziati, non cedevano, rimarginando presto i tagli e riacquistando la propria forza, iniziando a pressarlo da ogni lato per togliergli libertà di movimento e attaccarlo alla gola.

L'unico che sembrava cavarsela meglio degli altri era Sandman: ancora fieramente saldo sulla propria nuvola di sabbia magica era l'unico punto luminoso in mezzo a quel tetro esercito, e non sembrava aver minimamente perso convinzione nella sua offensiva. Con la fronte aggrottata per la concentrazione mulinava entrambe le fruste, distribuendo generosamente sferzate che ustionavano Behemuth; questi, di rimando, ululava dal dolore e indietreggiava un poco, incapace di rigenerarsi a causa del calore; la schiera, tuttavia, era così folta che v'erano sempre nuove appendici pronte a sacrificarsi per abbattere l'Omino dei Sogni, e non v'era dubbio che presto ci sarebbero riuscite.

Ogni più piccolo particolare di quella scena era perfetto: gli Incubi incombenti, i Guardiani in decadenza, ogni cosa era esattamente conforme ai piani che Pitch aveva elaborato; presto quei patetici personaggi, che tanto cercavano di farsi belli agli occhi dei bambini, ma che celavano in sé un cuore nero d'odio, sarebbero stati sconfitti, mentre lui avrebbe trionfato. Troppo impaziente per aspettare pensò già al dopo: per prima cosa avrebbe nuovamente rinchiuso la bestia nella grotta nascosta sotto il proprio covo, poiché non avrebbe più avuto bisogno di lei e preferiva non correre il rischio che attaccasse qualsiasi essere vivente senza preavviso; poi sarebbe certo andato a prendere Jack, liberandolo dalle Innexiae e annunciandogli la lieta novella: la vittoria sarebbe stata loro e un nuovo impero, in cui avrebbero ricoperto il ruolo di re e principe, sarebbe sorto. Purtroppo, probabilmente, il ragazzo non si sarebbe mostrato né lieto né soddisfatto di questa notizia: avrebbe pianto la morte dei suoi amici, si sarebbe arrabbiato con lui, accusandolo di eccessiva crudeltà, forse, all'inizio, sarebbe addirittura fuggito via inorridito, ma l'Uomo Nero non aveva dubbi che sarebbe tornato. Frost lo amava, non riusciva a stare a lungo senza di lui, quindi non v'era ragione di temere: pian piano si sarebbe riavvicinato, titubante e guardingo all'inizio, poi sempre più tranquillo e fiducioso; avrebbe certo ascoltato i suoi discorsi sul perché di quel gesto cruento e su come avrebbero dovuto governare il mondo insieme, e, prima o poi, avrebbe capito, concordando sulle sue decisioni e ascoltando i suoi consigli; infine, sarebbe rimasto con lui definitivamente: avrebbe assunto il comando al suo fianco e tutto sarebbe tornato come prima. Si sarebbero di nuovo divertiti insieme, esplorando luoghi sconosciuti, scherzando l'uno con l'altro, scambiandosi coccole, baci appassionati e anche di più, e, alla fine, l'uomo avrebbe raccolto il coraggio e si sarebbe dichiarato. Amava il giovane, lo amava con tutto sé stesso e ormai era inutile negarlo: doveva solo dirglielo e compiacersi della sua reazione, che indubbiamente sarebbe stata tanto stupita quanto felice. Sarebbe stato tutto perfetto, splendidamente carico di sentimento e mondato da ogni bugia: l'unica malvagità sarebbe sopravvissuta negli Incubi che avrebbero infestato la Terra, spaventando ogni bambino e diffondendo finalmente la credenza nell'Uomo Nero.

Mentre si lasciava andare a queste sublimi pianificazioni Pitch abbassò lo sguardo e vide che Jack s'era liberato delle Innexiae, abbattendole e correndo verso i compagni; contrariato, l'uomo fece per evocarne di nuove, ma con orrore si rese conto che il mostro aveva ormai notato il giovane e stava rivolgendo l'attenzione di buona parte del proprio esercito verso di lui.

Lentamente tutte le creature che non erano impegnate in uno scontro diretto sciamarono nell'ampio spiazzo che si trovava sotto Pitch, scontrandosi e azzannandosi a vicenda. Ad ogni morso quelle pelli scabre, invece di spaccarsi, si incollarono l'una all'altra, tendendosi all'inverosimile pur di rimanere unite, quindi, come cera, si sciolsero, colando sui corpi e fondendoli tra di loro; ribollendo arti e toraci si compattarono, a volte cedendo e lasciando orbite deformi, ma subito pronti a liquefarsi per tamponare ogni buco, e, quando il processo fu terminato, Behemuth rivelò la propria vera forma: era un cecrope.

Il suo corpo ibrido occupava quasi tutto lo spiazzo liberato involontariamente da Nord durante la sua caduta, e, seppur grottesco nella sua grossolana asimmetria, aveva comunque il suo fascino, tant'è che, inizialmente, l'Uomo Nero non riuscì a reagire: incantato e inorridito allo stesso tempo fissò le spire da serpente, massicce ma sinuose, che s'attorcigliavano senza posa, soffrendo per il suono stridente che emettevano le squame nello