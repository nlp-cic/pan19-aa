che mettessero le loro luride grinfie su Lovino.”
Una pausa. Poi: “No. È solo che ...”
“Scheisse, Antonio sei un alfa ma frigni come un omega.”
“Mi sono legato a Lovino, contento?” sbottò Antonio con la voce che calava cupa di un paio di ottave. Pareva il sussurro roco di uno spirito dell’oltretomba. Se avesse avuto un pizzico di tatto, Gilbert non avrebbe approfondito la questione, ma non lo aveva. “Racconta.”
Un’altra pausa, più breve della precedente. Qualche parola in spagnolo il cui tono non lasciava dubbi al fatto che fosse roba non adatta a orecchie gentili.
“Ha pianto. Durante e dopo, per giorni. È stata una sua idea, lo giuro, quella di fare l’amore, ma sono certo che se ne sia pentito nell’istante stesso in cui siamo arrivati al dunque. E sai qual è la cosa più terribile? Che non mi importava. Lovino piangeva e l’unica cosa a cui riuscivo a pensare era che doveva essere mio, solo mio. Il mio omega. Quattro ore, quattro fottutissime ore siamo rimasti uniti.”
Le telefonate smisero di essere divertenti e si fecero sempre più rare, fin quasi a estinguersi del tutto.  
 

***

 
La vita avrebbe anche potuto tranquillamente continuare in quella maniera ancora per lungo tempo, almeno finché non fosse giunta la notizia che Ludwig aveva pronti i documenti per far rimpatriare Gilbert, se non fosse stato per l’arrivo dei coniugi Edelstein senior a casa dell’unico figlio. Erano una coppia che incarnava bene lo stereotipo dell’alfa-omega. Lei piccola, delicata e sottomessa. Lui grande, grosso e prepotente. Non assumeva alcun soppressore, non ne aveva mai assunti anche prima che diventassero illegali, e non faceva mistero di considerare il colpo di stato come una delle migliori cose che fosse capitata negli ultimi cinquant’anni. Aveva un odore pungente, che Gilbert poté sentire con chiarezza nonostante i suoi di soppressori.
Successe che, già irritati per l’assenza di notizie che annunciavano l’imminente arrivo di una cucciolata di nipotini - dopo quasi sei mesi era ormai ora che accadesse - gli anziani coniugi si accorsero sia che Gilbert non mostrava il minimo segno di essere stato marchiato dal loro figlio come sua unica proprietà, sia che il suo odore era molto più debole di quanto avrebbe dovuto considerata la sua natura e il periodo dell’anno. Nonostante gli sforzi di Elizavetha di mantenere le apparenze, nonostante i deboli quanto ridicoli tentativi di Roderich di convincerli che tutto andasse per il meglio, non esitarono a scoprire l’inganno.
Trovarono le scorte di medicinali e soppressori che Roderich teneva stupidamente in un unico posto, nel classico armadietto del bagno,  forse convinto di non dover temer nulla. Invece i farmaci furono scoperti e distrutti, polverizzati sotto il tacco della scarpa,  gettati nel water, bruciati. I cerotti si mutarono in coriandoli e gli sciroppi scivolarono nello scarico del lavandino. Solo le poche pastiglie che Gilbert portava addosso non riuscirono a scovare. Poi gli Edelstein ne andarono, con l’espressione di chi aveva appena seppellito un caro estinto, professandosi delusi oltre ogni ragione, minacciando di denunciarli alla polizia, e assicurando che avrebbero diseredato il figlio degenere se si fosse ostinato a fuggire ai suoi doveri di alfa. Nel frattempo gli bloccarono il conto corrente.
Quando seppe quanto era successo, Gilbert emise dapprima solo un risolino di sufficienza, lieve, che però si alzò in fretta in un gracchiare isterico. Tra tutte la cosa che lo mandò più in bestia fu l’immagine del damerino che continuava ad aggiustarsi quei suoi occhiali del cazzo, ripetendo scuse che Gilbert non volle sentire. Se mai aveva avuto dubbi, in quell’istante ne ebbe la certezza: Roderich non era un alfa e non lo sarebbe mai stato.
“Compreremo altri farmaci” affermò Elizavetha con l’abituale energia – era chiaro chi portasse i pantaloni in quella casa - , le mani sui fianchi e il tono di quelli che non ammettevano repliche,  ma che conteneva anche una nota di dolcezza, dell’amica con cui Gilbert aveva trascorso lunghi pomeriggi d’infanzia. Scegliendo di depositare momentaneamente l’ascia di guerra, si sedette di fianco a lui e gli posò una mano sulla spalla. In silenzio.
“Sai che non è vero.”
“Non ho mai pensato che fossi una femminuccia.”
“È una magra consolazione.”
Pagò la propria ingratitudine con un pugno ben assestato nel braccio: Elizavetha aveva la precisione di un chirurgo e la forza di un peso massimo.
Come previsto da Gilbert, trovare dei nuovi soppressori di contrabbando diventò impossibile. Sembravano essere scomparsi da Vienna, dall’Austria, dall’Europa, dal mondo. Se prima il nome Edelstein unito a una bella quantità di denaro - certo che Roderich si sporcava quelle sue delicate manine da violinista con la corruzione - era stato sufficiente ad aprire molte porte al mercato nero, ora produceva l’effetto contrario. Non c’erano dubbi che i coniugi Edelstein avessero mosso i fili giusti. A Gilbert erano rimaste due pastiglie. Le divise a metà e, sorprendendo persino se stesso, le consegnò a  Elizavetha con la preghiera di dargliene una a settimana, non importava quanto pregasse per una dose maggiore. In tal modo sarebbe riuscito ad andare avanti per un altro mese