Forse è per questo che quelli che come te hanno perso qualcuno così presto sono sempre un po’ incasinati, come se fossero assemblati male, come quando cerchi di montare un mobile e c'è sempre qualche bullone mancante.
Tu ti svegli ogni mattina con l'unico scopo di rendere orgogliosa tua madre, ed è uno sforzo inutile nella sua essenza, nella sostanza.È inutile perché non potrai mai vedere l'orgoglio sul suo viso, non come puoi vederlo su tuo padre, nelle pieghe del suo sguardo e nelle linee espressive del suo volto; e perché non ha importanza quante volte tuo padre ti dica che lei sarebbe stata fiera di come sei, di quello che fai, perché ogni persona è diversa a seconda degli occhi di chi guarda, e la donna che ricorda tuo padre non è la stessa donna che ricordi tu.
Tu la ricordi con gli occhi del bambino di 9 anni, la ricordi grande e forte, leggera e libera, la ricordi mentre canticchiava stonata con la radio accesa e l'acqua del lavandino quasi più forte della musica, quando a renderla orgogliosa bastava una nota positiva sul tuo quaderno, o un bel disegno appeso al frigo con le calamite dei dinosauri.
Cosa penserebbe di te adesso tu non potrai mai saperlo, e questa impossibilità rende i tuoi sforzi inutili ed estenuanti, ed è niente se non ironico che ciò che spinge le tue azioni è una cosa impossibile da raggiungere, come se corressi a vuoto, o provassi a svuotare l'oceano con un cucchiaino.
E Scott, il tuo unico amico Scott, non può capire, e non perché non ci abbia provato, ma perché la morte di una madre è un'assenza che non puoi spiegare, che non conosce logica se non il dolore più puro, e un vuoto che invece di colmarsi si allarga man mano che vivi una vita che non puoi condividere con lei.
È un vuoto che vedi nei tuoi occhi mentre ti guardi allo specchio, una lotta continua che non hai mai avuto modo di riconoscere in nessuno finché non hai incontrato Derek; che si fa coraggio ogni mattina perché ha qualcosa da dimostrare alla sua famiglia, perché ogni mattina il peso del passato è un'altra cosa per cui fare ammenda.
Adesso ti chiedi come hai fatto a non vederlo prima, quando Derek è arrivato a Beacon Hills e quella era praticamente l'unica cosa che lo tenesse in piedi, mentre cercava di fare il meglio che poteva con quello che i suoi genitori gli avevano insegnato, perché quella era l'unica cosa che gli restava di loro. 
Lo capisci adesso, mentre lo guardi toccare gli oggetti che ha condiviso con sua sorella come se dovessero durare per sempre, adesso che la paura è diventata abbastanza costante da essere gestibile, e tu non sei più completamente schiacciato dalla necessità di proteggere tutti.
Adesso pensi che la ragione per la quale lo hai sempre trovato interessante è perché lui è male assemblato, come te, ed era inevitabile, davvero.
Le persone male assemblate girano intorno alle altre come loro e provano a stare a distanza, perché si tengono insieme a fatica e hanno paura che scontrarsi con qualcuno, che toccare qualcuno, possa farle frantumare definitivamente.
Derek è così, vigile e attento, e cosciente del tuo spazio e del tuo corpo più di quanto lo sia tu stesso, e sembra sapere sempre esattamente quanto spostarsi per lasciarti sedere, o quanto può muoversi per evitare che vi scontriate.
Le cose sono cambiate in fretta, però, e nel giro di qualche giorno sei passato dal sederti sulla poltrona quando lui era sul divano, al prendere posto accanto a lui, un po’ più vicino ogni giorno, involontariamente, come se riuscissi a percepire quel poco di spazio in più che lui ti ha concesso. Non sei sicuro di come ti sei guadagnato quei centimetri ma adesso stai mangiando tailandese da un contenitore di plastica con i piedi poggiati contro la sua gamba ed il sole che si riflette sul divano bianco e dentro gli occhi di Derek.
È familiare almeno quanto è nuovo, perché lui non è Scott, e ti ricorda la sensazione di confortevolezza che provi solo intorno al tuo amico eppure è diverso. Derek è più grande e più forte ed è come se non sapesse come toccarti in maniera normale, le sue pacche sulle spalle sono troppo forti e il modo in cui ti sfila le scarpe quando ti trova immancabilmente mezzo addormentato sul divano dopo pranzo è troppo delicato, e tu pensi che è strano che si preoccupi di come toccarti, considerati i vostri trascorsi con i mobili della tua camera e lo sterzo della tua jeep. Ma questo è un altro Derek, e tu ti senti un altro Stiles, e tuo padre non chiede dove sei stato se tardi di qualche minuto, e tu ci hai messo giorni a capire che è così perché ti sei guardato allo specchio e stavi sorridendo.




C'è una parola, fissa nella tua testa dal momento nel quale hai messo piede nell'appartamento quella mattina.
Una parola che non riesci ad afferrare, come se ce l'avessi sulla punta della lingua e non riuscissi in nessun modo a ricordarla, una parola che descrive perfettamente la situazione che stai vivendo in questi giorni.
È un pensiero di sottofondo però, una di quelle cose sulle quali inciampi distrattamente di tanto in tanto, quando magari hai