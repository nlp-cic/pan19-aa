e molto stanco. Decisamente poco lucido.”

“Già,” annuisce. “E io imbottito di pozioni. Insomma, non lo so, dovremmo solo…”

“Fingere che non sia successo?”

“Già,” ripete Harry. C’è un tono strano nella sua voce, una nota un po’ amara nascosta al fondo della sua gola. Ron lo sa che non è ideale, fingere che nulla sia successo, ma per ora non vede alternative: se ci pensa, se si concentra abbastanza sulla notte passata con l’altro, gli sale addosso una paura infinita su cui non vuole nemmeno fermarsi a riflettere. Lasciare tutto com’è gli pare, al momento, la scelta più sensata e razionale.

“E… sai,” riprende, abbassando lo sguardo e portandosi una mano alla nuca, “dovremmo evitare di farlo sapere a Hermione o Ginny. Vero?” L’immagine gli balena alla mente: per un istante vede le espressioni confuse prima, poi ferite e infine furiose di sua sorella e della sua ragazza e sa che non vuole che questo succeda, mai. Anche se l’idea di mentire non gli piace, l’altra opzione è decisamente peggiore. Quasi tira un sospiro di sollievo quando Harry risponde, “Giusto.”

Poi l’amico si alza, dice, “Metto a posto queste carte e vado a letto. Sono distrutto,” e Ron lo osserva per diversi attimi muoversi attorno alla scrivania, sistemandosi gli occhiali sul naso e, d’improvviso, è colto dalla familiarità del tutto.

“Ehi,” lo richiama. Aspetta che l’altro si volti a guardarlo e riprende, “quello che è successo non cambia niente.”

Harry lo fissa per una frazione di secondo, in silenzio, poi sorride. Fa un passo verso di lui e lo abbraccia. Ron è sorpreso, ma solo per un minuscolo istante; lo stringe forte e non è strano, non lo mette a disagio, è esattamente com’è sempre stato.

 


vii. aprile 1999


“Non posso credere che tu non mi abbia detto nulla.” Ginny ha addosso una rabbia silenziosa: le labbra strette in una linea sottile, la fronte corrugata, gli occhi che, se potessero, lo fulminerebbero sul posto. Se dovesse tirare fuori la bacchetta e scagliargli una maledizione, Harry non sarebbe proprio sorpreso. “Sono dovuta venire a saperlo da Hermione,” sbotta ancora, incrociando le braccia al petto. “Ti rendi conto?”

Harry va a sedersi sul letto e si passa una mano fra i capelli. È stata una lunga giornata di una lunga settimana, spesa in ufficio ad interrogare Sweeney, nella speranza di estorcergli qualche informazione su dove sia fuggito Jugson, e sul campo a seguire le tracce di quest’ultimo. L’ultima cosa che gli serve adesso è una strigliata dalla sua ragazza che, incidentalmente, non vedeva da mesi prima che tornasse per le vacanze di Pasqua.

“Ginny, per favore…” tenta, stancamente. Lei non gli dà modo di continuare.

“Per favore?!” gli fa eco fra i denti. “Sei quasi morto e non hai nemmeno pensato che fosse il caso di informarmi, Harry. E non è nemmeno la prima volta che mi tieni all’oscuro così, mi sembra di essere l’ultima persona a sapere quello che succede nella tua vita.” Muove qualche passo nervoso nella stanza, andando avanti e indietro, e Harry spera ardentemente che di sotto, nella cucina della Tana, il resto dei Weasley non li senta litigare.

“Non volevo farti preoccupare!” esclama, allargando le braccia. È la verità, certo, ma non è tutta la verità: se dovesse essere sincero, dovrebbe ammettere che di riferirle cos’era successo con Jugson non gli era proprio venuto in mente. Concentrato com’era su Ron e quello che era accaduto tra loro, a Ginny, in quei giorni, quasi non ci aveva pensato; quando alla fine tutto si era risolto, gli era sembrato semplicemente troppo tardi e assolutamente inutile raccontarle qualcosa che a quel punto apparteneva ormai al passato e non aveva avuto ripercussioni se non lasciargli una brutta cicatrice sul fianco. “Cosa avresti potuto fare da Hogwarts?” continua, “E come vedi non era poi così grave, altrimenti ora non sarei qui.”

La ragazza gli lancia uno sguardo astioso e scuote la testa, esasperata. Lo fissa dritto negli occhi quando chiede: “Vuoi che faccia ancora parte della tua vita, sì o no?”

“Ginny, certo che voglio––“

“Allora dimostralo.”

Gli volta le spalle ed esce dalla stanza sbattendo la porta, lasciandolo lì da solo.



*

Ron copre per lui. Inventa scuse con i suoi genitori e si raccomanda più volte con Hermione di lasciarlo in pace. Tenta anche di mettere una buona parola con Ginny, ma quando lo fa si ritrova un dito accusatorio puntato contro. “Tu dovresti essere dalla mia parte, non sempre dalla sua,” lo rimprovera sua sorella.

Alla fine delle vacanze di Pasqua, Hermione e Ginny tornano ad Hogwarts senza che Harry abbia trascorso con loro più di una giornata scarsa. Quando Ron rientra nell’abitazione dal viaggio alla stazione per accompagnarle, a Harry sembra quasi una liberazione.

 


viii. maggio 1999


La commemorazione della Battaglia di Hogwarts si conclude con un discorso della McGranitt. È lei a stilare