, prima di convincere se stesso a girarsi e guardare il soffitto di pietra, e in quel lasso infinitesimalmente breve si concede l’unica pausa della giornata. Chiude gli occhi e sogna. Non dell’infanzia che non è più sua da troppi anni, quella la sognerà più tardi, quando dormirà davvero e i suoi non saranno sogni ma incubi. No … in quei cinque minuti sogna coscientemente di argento e voce profonda e lenta. Sogna di rosa e di miele appiccicoso e dolce. Sogna di arancione e azzurro limpido, di liti e risate. Sogna una sicurezza che non si era accorto di provare di nuovo, e di compagnia e del calore di avere qualcuno che si preoccupa per lui. Sogna quello che ha lasciato perché fosse al sicuro. Sogna quello che lo rendeva debole, ma che non può ancora lasciar andare. Sogna non l’obiettivo, ma il motivo nobile di questo. Sogna una vita che non gli è mai appartenuta. Poi si volta e apre gli occhi. Quella sera il soffitto sono pareti altissime di roccia, su cui l’acqua scorre e cade rumorosa, il colore è arancione e giallo Sole, poi rosso demone, poi azzurro cielo. Poi di nuovo rosso. Il braccio che si trascina faticosamente sulla fronte per fermare le vertigini che lo assalgono improvvisamente è rovente, come quando era circondato dalla carne di … Inala profondamente l’aria vicina alla pelle del suo avambraccio. Se si concentra abbastanza intensamente, può ancora sentire l’odore del sangue che l’aveva macchiata. È diverso, quell’odore, da quello del sangue amaro che copre il resto del suo corpo oramai da secoli. È quasi dolce. È quasi caldo. Aaah. Stupido, stupido, stupido, si ripete nascondendosi dai suoi sogni con quel braccio. È quasi un anno, e lui ancora non è riuscito a liberarsi di quel fastidioso ... vezzo. Deve smetterla di sognare il passato. Lui È una freccia diretta verso un obiettivo. Solo quello. Niente altro. Un obiettivo che lo ucciderà, molto probabilmente, ma un obiettivo che morirà prima di lui, sicuramente. Non gli interessa. Non gli interessa che per farlo abbia abbandonato quella vita serena che lo aveva accolto senza che lui neppure se ne accorgesse. Non gli interessa quello che ha dovuto sacrificare. Non gli deve interessare. Non gli interesserà.

Adesso però che il sogno è finito, si sente solo vuoto dentro. Ma è solo perché è stanco, non sono i rimorsi che gli hanno scavato nell’anima. Domani la sete di vendetta lo riempirà di nuovo, e la pelle non brucerà più.


- SAKURA - 


 

Ha vent’anni.

Una carriera avviata al successo ormai da anni, l’ammirazione di mezzo villaggio, una squadra che in qualche modo funziona, un rapporto conflittuale con quell’idiota di ex-sensei, dei buoni amici che vede il più spesso possibile, un bell’appartamento. Sta fissando i suoi due migliori amici maschi, dopo che sono stati buttati fuori dal ristorante in cui l’hanno portata per festeggiare il suo compleanno perché i cretini non possono stare dieci minuti nella stessa stanza senza iniziare una discussione per determinare chi ha il cromosoma Y più grosso (o chi è più infantile, se qualcuno dovesse chiederlo a lei, e in quei momenti di solito lei è troppo irritata per dare giudizi di parte, quindi scegliere potrebbe rivelarsi davvero difficile). Ah, non che abbia illusioni di sorta su chi dovrebbe davvero ringraziare, per quel regalo. Sasuke può aver scelto il ristorante, altrimenti sarebbe appena uscita da Ichiraku, e probabilmente pure il regalo, altrimenti avrebbe avuto una pianta invece di un rotolo di tecniche rare, ma è Naruto quello che ha avuto l’idea. È Naruto quello che ha fatto in modo che misteriosamente tutti i suoi pazienti stessero bene, che il reparto di cui è responsabile fosse incredibilmente in ordine, che tutti i suoi amici fossero lì, e non in missione e sparsi per il mondo. Lo sa. E sa che loro sanno che lei sa. Lo sa nello stesso modo in cui sapeva in anticipo che quelle due teste di rapa che si credono due “grandi shinobi” avrebbero resistito metà serata al massimo, proprio perché è il suo compleanno, prima di mettersi a bisticciare (per una scemenza a caso appena più grave delle altre scemenze che li fa discutere di solito) ed essere costretti da lei a lasciare il ristorante prima di essere buttati fuori e subire quindi la sua giusta ira per la magra figura che le hanno fatto fare. Lo sa. E non è neppure molto arrabbiata. Solo un po’ triste, perché pare che tutti i loro amici abbiano un compagno (pure Sai sta uscendo con qualcuno, e che sia Ino è solo uno smacco in più per il suo orgoglio), e invece loro tre sono congelati in quella relazione di amicizia che non vuole saperne di evolversi. È uscita con qualche ragazzo, nell’attesa che quei due decidessero di fare qualcosa in proposito, eppure eccola là, a vent’anni, con la guerra finita da quasi tre, la punizione di Sasuke da sei mesi, e lei ancora ad essere ignorata dal moro. Cribbio, è così frustrata che ha giurato che dirà di sì, la prossima volta che Naruto le chiederà di uscire. Solo che